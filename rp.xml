<segment>भाष्यरत्नप्रभाव्याख्या  श्रीरामानन्दयतिप्रणीता ।</segment>

<segment>यमिह कारुणिकं शरणं गतोऽप्यरिसहोदर आप महत्पदम् ।
तमहमाशु हरिं परमाश्रये जनकजाङ्कमनन्तसुखाकृतिम् ॥१॥</segment>

<segment>श्रीगौर्या सकलार्थदं निजपदाम्भोजेन मुक्तिप्रदं प्रौढं विघ्नवनं हरन्तमनघं श्रीढुण्ढितुण्डासिना ।
वन्दे चर्मकपालिकोपकपणैर्वैराग्यसौख्यात्परं नास्तीति प्रदिशन्तमन्तविधुरं श्रीकाशिकेशं शिवम् ॥२ ॥</segment>

<segment>यत्कृपालवमात्रेण मूको भवति पण्डितः ।
वेदशास्त्रशरीरां तां वाणीं वीणाकरां भजे ॥ ३  ॥</segment>

<segment>कामाक्षीदत्तदुग्धप्रचुरसुरनुतप्राज्यभोज्याधिपूज्यश्रीगौरीनायकाभित्प्रकटनशिवरामार्यलब्धात्मबोधैः ।
श्रीमद्गोपालगीर्भिः प्रकटितपरमाद्वैतभासास्मितास्यश्रीमद्गोविन्दवाणीचरणकमलगो निर्वृतोऽहं यथालिः ॥४॥</segment>

<segment>श्रीशङ्करं भाष्यकृतं प्रणम्य व्यासं हरिं सूत्रकृतं च वच्मि ।
श्रीभाष्यतीर्थे परहंसतुष्ट्यै वाग्जालबन्धच्छिदमभ्युपायम् ॥५॥</segment>

<segment>विस्तृतग्रन्थवीक्षायामलसं यस्य मानसम् ।
व्याख्या तदर्थमारब्धा भाष्यरत्नप्रभाभिधा ॥६ ॥</segment>

<segment>श्रीमच्छारीरकं भाष्यं प्राप्य वाक्शुद्धिमाप्नुयात् ।
इति श्रमो मे सफलो गङ्गां रथ्योदकं यथा ॥७ ॥</segment>

<segment>यदज्ञानसमुद्भूतमिन्द्रजालमिदं जगत् ।
सत्यज्ञानसुखानन्तं तदहं ब्रह्म निर्भयम् ॥८॥</segment>
<segment>इह खलु ‘स्वाध्यायोऽध्येतव्यः’इति नित्याध्ययनविधिनाधीतसाङ्गस्वाध्याये ‘तद्विजिज्ञासस्व’,’सोऽन्वेष्टव्यः स विजिज्ञासितव्यः’,’आत्मा वा अरे द्रष्टव्यः श्रोतव्यः’इति श्रवणविधिरुपलभ्यते ।</segment><segment>तस्यार्थःमृतत्वकामेनाद्वैतात्मविचार एव वेदान्तवाक्यैः कर्तव्य इति ।</segment><segment>तेन काम्येन नियमविधिनार्थाद्भिन्नात्मशास्त्रप्रवृत्तिः, वैदिकानां पुराणादिप्राधान्यं वा निरस्यत इति वस्तुगतिः ।</segment><segment>तत्र कश्चिदिह जन्मनि जन्मान्तरे वानुष्टितयज्ञादिभिर्नितान्तविमलस्वान्तोऽस्य श्रवणविधेः को विषयः, किं फलं, कोऽधिकारी, कः संबन्ध इति जिज्ञासते ।</segment><segment>तं जिज्ञासुमुपलभमानो भगवान्बादरायणस्तदनुबन्धचतुष्टयं श्रवणात्मकशास्त्रारम्भप्रयोजकं न्यायेन निर्णेतुमिदं सूत्रं रचयाञ्चकार ‘अथातो ब्रह्मजिज्ञासा’ इति ॥</segment>
<segment>नन्वनुबन्धजातं विधिसंनिहितार्थवादवाक्यैरेव ज्ञातुं शक्यम् ।</segment> <segment>तथाहि 'तद्यथेह कर्मचितो लोकः क्षीयत एवमेवामुत्र पुण्यचितो लोकः क्षीयते' इति श्रुत्या 'यत्कृतकं तदनित्यम्' इति न्यायवत्या 'न जायते म्रिृयते वा विपश्चित्' 'यो वै भूमा तदमृतमतोऽन्यदार्तम्' इत्यादि श्रुत्या च भूमात्मा नित्यस्ततोऽन्यदनित्यमज्ञानस्वरूपमिति विवेको लभ्यते ।</segment> <segment>कर्मणा कृष्यादिना चितः संपादितः सस्यादिलोकः भोग्य इत्यर्थः ।</segment> <segment>विपश्चिन्नित्यज्ञानस्वरूपः ।</segment> <segment>'परीक्ष्य लोकान्कर्मचितान्ब्राह्मणो निर्वेदमायान्नास्त्यकृतः कृतेन' 'आत्मनस्तु कामाय सर्वं प्रियं भवति' इत्यादिश्रुत्यानात्ममात्रे देहेन्द्रियादिसकलपदार्थजाते वैराग्यं लभ्यते ।</segment> <segment>परीक्ष्यानित्यत्वेन निश्चित्य,</segment> <segment>अकृतो मोक्षः कृतेन कर्मणा नास्तीति कर्मतत्फलेभ्यो वैराग्यं प्राप्नुयादित्यर्थः ।</segment> <segment>'शान्तो दान्त उपरतस्तितिक्षुः  समाहितः श्रद्धावित्तो भूत्वात्मन्येवात्मानं पश्येत्' इति श्रुत्या शमादिषट्कं लभ्यते ।</segment> <segment>'समाहितो भूत्वा' इति काण्वपाठः ।</segment> <segment>उपरतिः संन्यासः ।</segment> <segment>'न स पुनरावर्तते' इति स्वयञ्ज्योतिरानन्दात्मकमोक्षस्य नित्यत्वश्रुत्या मुमुक्षा लभ्यते ।</segment> <segment>तथा च विवेकादिविशेषणवानधिकारीति ज्ञातुं शक्यम् ।</segment> <segment>यथा 'य एता रात्रीरुपयन्ति' इति रात्रिसत्रविधौ 'प्रतितिष्ठन्ति' इत्यर्थवादस्थप्रतिष्ठाकामस्तद्वत् ।</segment> <segment>तथा 'श्रोतव्यः' इत्यत्र प्रत्ययार्थस्य नियोगस्य प्रकृत्यर्थो विचारो विषयः विचारस्य वेदान्ता विषय इति शक्यं ज्ञातुम्, 'आत्मा द्रष्टव्यः' इत्यद्वैतात्मदर्शनमुद्दिश्य 'श्रोतव्यः' इति विचारविधानात् ।</segment> <segment>न हि विचारः साक्षाद्दर्शनहेतुः, अप्रमाणत्वात्,</segment> <segment>अपि तु प्रमाणविषयत्वेन ।</segment> <segment>प्रमाणं चाद्वैतात्मनि वेदान्ता एव, 'तं त्वौपनिषदंं पुरुषं', 'वेदान्तविज्ञानसुनिश्चितार्थाः' इति श्रुतेः ।</segment> <segment>वेदान्तानां च प्रत्यग्ब्रह्मैक्यं विषयः, 'तत्त्वमसि', 'अहं ब्रह्मास्मि' इति श्रुतेः ।</segment> <segment>एवं विचारविधेः फलमपि ज्ञानद्वारा मुक्तिः,'तरति शोकमात्मवित्', 'ब्रह्मविद्ब्रह्मैव भवति' इत्यादिश्रुतेः ।</segment> <segment>तथा संबन्धोऽप्यधिकारिणा विचारस्य कर्तव्यतारूपः, फलस्य प्राप्यतारूप इति यथायोग्यं सुबोधः ।</segment> <segment>तस्मादिदं सूत्रं व्यर्थमिति चेत् । न ।</segment> <segment>तासामधिकार्यादिश्रुतीनां स्वार्थे तात्पर्यनिर्णायकन्यायसूत्राभावे किं विवेकादिविशेषणवानधिकारी उतान्यः,</segment> <segment>किं वेदान्ताः पूर्वतन्त्रेण अगतार्था वा,</segment> <segment>किं ब्रह्म प्रत्यगभिन्नं न वा,</segment> <segment>किं मुक्तिः स्वर्गादिवल्लोकान्तरं, आत्मस्वरूपा वेति संशयनिवृत्तेः ।</segment> <segment>तस्मादागमवाक्यैरापाततः प्रतिपन्नाधिकार्यादिनिर्णयार्थमिदं सूत्रमावश्यकम् ।</segment> <segment>तदुक्तं प्रकाशात्मश्रीचरणैः 'अधिकार्यादीनामागमिकत्वेपि न्यायेन निर्णयार्थमिदं सूत्रं' इति ।</segment> <segment>येषां मते श्रवणे विधिर्नास्ति तेषामविहितश्रवणेऽधिकार्यादिनिर्णयानपेक्षणात्सूत्रं व्यर्थमित्यापततीत्यलं प्रसङ्गेन ॥</segment>
<segment>तथा चास्य सूत्रस्य श्रवणविध्यपेक्षिताधिकार्यादिश्रुतिभिः स्वार्थनिर्णयायोत्थापितत्वाद्धेतुहेतुमद्भावः श्रुतिसंगतिः,</segment> <segment>शास्त्रारम्भहेत्वनुबन्धनिर्णायकत्वेनोपोद्धातत्वाच्छास्त्रादौ संगतिः,</segment> <segment>अधिकार्यादिश्रुतीनां स्वार्थे समन्वयोक्तेः समन्वयाध्यायसंगतिः,</segment> <segment>'ऐतदात्म्यमिदं सर्वं  तत्सत्यं स आत्मा तत्त्वमसि' इत्यादिश्रुतीनां सर्वात्मत्वादिस्पष्टब्रह्मलिड्गानां विषयादौ समन्वयोक्तेः पादसंगतिः,</segment> <segment>एवं सर्वसूत्राणां श्रुत्यर्थनिर्णायकत्वाच्छ्रुतिसंगतिः,</segment> <segment>तत्तदध्याये तत्तत्पादे च समानप्रमेयत्वेन संगतिरूहनीया ।</segment> <segment>प्रमेयं च कृत्स्नशास्त्रस्य ब्रह्म ।</segment> <segment>अध्यायानां तु समन्वयविरोधसाधनफलानि ।</segment> <segment>तत्र प्रथमपादस्य स्पष्टब्रह्मलिड्गानां श्रुतीनां समन्वयः प्रमेयः ।</segment> <segment>द्वितीयतृतीययोरस्पष्टब्रह्मलिड्गानाम् ।</segment> <segment>चतुर्थपादस्य पदमात्रसमन्वय इति भेदः ।</segment> <segment>अस्याधिकरणस्य प्रातम्यान्नाधिकरणसंगतिरपेक्षिता ॥</segment>
<segment>अथाधिकरणमारच्यते 'श्रोतव्यः' इति विहितश्रवणात्मकं वेदान्तमीमांसाशास्त्रं विषयः ।</segment> <segment>तत्किमारब्धव्यं न वेति विषयप्रयोजनसंभवासंभवाभ्यां संशयः ।</segment> <segment>तत्र नाहं ब्रह्मेति भेदग्राहिप्रत्यक्षेण कर्तृत्वाकर्तृत्वादिविरुद्धधर्मवत्त्वलिड्गकानुमानेन च विरोधेन ब्रह्मात्मनोरैक्यस्य विषयस्यासंभवात्, सत्यबन्धस्य ज्ञानान्निवृत्तिरूपफलासंभवान्नारम्भणीयमिति प्राप्ते सिद्धान्तः 'अथातो ब्रह्मजिज्ञासा' इति ।</segment> <segment>अत्र श्रवणविधिसमानार्थत्वाय 'कर्तव्या' इति पदमध्याहर्तव्यम् ।</segment> <segment>अध्याहृतं च भाष्यकृता 'ब्रह्मजिज्ञासा कर्तव्या' इति ।</segment> <segment>तत्र प्रकृतिप्रत्ययार्थयोर्ज्ञानेच्छयोः कर्तव्यत्वानन्वयात्प्रकृत्या फलीभूतं ज्ञानमजहल्लक्षणयोच्यते ।</segment> <segment>प्रत्ययेनेच्छासाध्यो विचारो जहल्लक्षणया ।</segment> <segment>तथा च ब्रह्मज्ञानाय विचारः कर्तव्य इति सूत्रस्य श्रौतोऽर्थः संपद्यते ।</segment> <segment>तत्र ज्ञानस्य स्वतः फलत्वायोगात्प्रमातृत्वकर्तृत्वभोक्तृत्वात्मकानर्थनिवर्तकत्वेनैव फलत्वं वक्तव्यम् ।</segment> <segment>तत्रानर्थस्य सत्यत्वे ज्ञानमात्रान्निवृत्त्ययोगादध्यस्तत्वं वक्तव्यमिति बन्धस्याध्यस्तत्वमर्थात्सूचितम् ।</segment> <segment>तच्च शास्त्रस्य विषयप्रयोजनवत्त्वसिद्धिहेतुः ।</segment> <segment>तथा हि शास्त्रमारब्धव्यं, विषयप्रयोजनवत्त्वात्, भोजनादिवत् ।</segment> <segment>शास्त्रं प्रयोजनवत्, बन्धनिवर्तकज्ञानहेतुत्वात्, रज्जुरियमित्यादिवाक्यवत् ।</segment> <segment>बन्धोज्ञाननिवर्त्योऽध्यस्तत्वात्, रज्जुसर्पवत् ।</segment> <segment>इति प्रयोजनसिद्धिः ।</segment> <segment>एवमर्थाद्ब्रह्मज्ञानाज्जीवगतानर्थभ्रमनिवृत्तिं फलं सूत्रयज्जीवब्रह्मणोरैक्यं विषयमप्यर्थात्सूचयति, अन्यज्ञानादन्यत्र भ्रमानिवृत्तेः ।</segment> <segment>जीवो ब्रह्माभिन्नः, तज्ज्ञाननिवर्त्याध्यासाश्रयत्वात् ।</segment> <segment>यदित्थं तत्तथा, यथा शुक्त्यभिन्न इदमंश इति विषयसिद्धिहेतुरध्यासः ।</segment> <segment>इत्येवं विषयप्रयोजनवत्वाच्छास्त्रमारम्भणीयमिति ।</segment> <segment>अत्र पूर्वपक्षे बन्धस्य सत्यत्वेन ज्ञानादनिवृत्तेरुपायान्तरसाध्या मुक्तिरिति फलम् ।</segment> <segment>सिद्धान्ते ज्ञानादेव मुक्तिरिति विवेकः ।</segment> <segment>इति सर्वं मनसि निधाय ब्रह्मसूत्राणि व्याख्यातुकामो भगवान् भाष्यकारः सूत्रेण विचारकर्तव्यतारूपश्रौतार्थान्यथानुपपत्यार्थात्सूत्रितं विषयप्रयोजनवत्वमुपोद्धातत्वात्तत्सिद्धिहेत्वध्यासाक्षेपसमाधानभाष्याभ्यां प्रथमं वर्णयति <prateeka>युष्मदस्मत्प्रत्ययगोचरयोरिति ।</prateeka></segment> <segment>एतेन सूत्रार्थास्पर्शित्वादध्यासग्रन्थो न भाष्यमिति निरस्तम्, आर्थिकार्थस्पर्शित्वात् ॥</segment>
<segment>यत्तु मड्गलाचरणाभावादव्याख्येयमिदं भाष्यमिति तन्न ।</segment> <segment>'सुतरामितरेतरभावानुपपत्तिः' इत्यन्तभाष्यरचनार्थं तदर्थस्य सर्वोपप्लवरहितस्य विज्ञानघनप्रत्यगर्थस्य तत्त्वस्य स्मृतत्वात् ।</segment> <segment>अतो निर्दोषत्वादिदं भाष्यं व्याख्येयम् ॥</segment>
<segment>लोके शुक्ताविदं रजतमिति भ्रमः, सत्यरजते इदं रजतमित्यधिष्ठानसामान्यारोप्यविशेषयोरैक्यप्रमाहितसंस्कारजन्यो दृष्ट इत्यत्राप्यात्मन्यनात्माहङ्काराध्यासे पूर्वप्रमा वाच्या,</segment> <segment>सा चात्मानात्मनोर्वास्तवैक्यमपेक्षते,</segment> <segment>न हि तदस्ति ।</segment> <segment>तथा हि आत्मानात्मानावैक्यशून्यौ, परस्परैक्यायोग्यत्वात्, तमप्रकाशवत् ।</segment> <segment>इति मत्वा हेतुभूतं विरोधं वस्तुतः प्रतीतितो व्यवहारतश्च साधयति <prateeka>युष्मदस्मत्प्रत्ययगोचरयोरिति ।</prateeka></segment> <segment>न च 'प्रत्ययोत्तरपदयोश्च' इति सूत्रेण 'प्रत्यये चोत्तरपदे च परतो युष्मदस्मदोर्मपर्यन्तस्य त्वमादेशौ स्तः' इति विधानात्, त्वदीयं मदीयं त्वत्पुत्रो मत्पुत्र इतिवत् 'त्वन्मत्प्रत्ययगोचरयोः' इति स्यादिति वाच्यम् ।</segment> <segment>'त्वमावेकवचने' इत्येकवचनाधिकारात् ।</segment> <segment>अत्र च युष्मदस्मदोरेकार्थवाचित्वाभावादनात्मनां युष्मदर्थानां बहुत्वादस्मदर्थचैतन्यस्याप्युपाधितो बहुत्वात् ॥</segment> <segment>नन्वेवं सति कथमत्र भाष्ये विग्रहः ।</segment> <segment>न च यूयमिति प्रत्ययो युष्मत्प्रत्ययः,</segment> <segment>वयमिति प्रत्ययोस्मत्प्रत्यस्तद्गोचरयोरिति विग्रह इति वाच्यम्, शब्दसाधुत्वेऽप्यर्थासाधुत्वात् ।</segment> <segment>न ह्यहङ्काराद्यनात्मनो यूयमिति प्रत्ययविषयत्वमस्तीति चेत् न ।</segment> <segment>गोचरपदस्य योग्यतापरत्वात् ।</segment> <segment>चिदात्मा तावदस्मत्प्रत्यययोग्यः, तत्प्रयुक्तसंशयादिनिवृत्तिफलभाक्त्वात्, 'न तावदयमेकान्तेनाविषयः, अस्मत्प्रत्ययविषयत्वात्' इति भाष्योक्तेश्च ।</segment> <segment>यद्यप्यहङ्कारादिरपि तद्योग्यस्तथापि चिदात्मनः सकाशादत्यन्तभेदसिद्ध्यर्थं युष्मत्प्रत्यययोग्य इत्युच्यते ॥</segment>
<segment>आश्रमश्रीचरणास्तु टीकायोजनायामेवमाहुः 'संबोध्यचेतनो युष्मत्पदवाच्यः, अहङ्कारादिविशिष्टचेतनोऽस्मत्पदवाच्यः, तथा च युष्मजस्मदोः स्वार्थे प्रयुज्यमानयोरेव त्वमादेशनियमो न लाक्षणिकयोः, 'युष्मदस्मदोः षष्ठीचतुर्थीद्वितीयास्थयोर्वानावौ' इति सूत्रासांगत्यप्रसड्गात् । अत्र शब्दलक्षकयोरिव चिन्मात्रजडमात्रलक्षकयोरपि न त्वमादेशो लक्षकत्वाविशेषात्' इति ।</segment> <segment>यदि तयोः शब्दबोधकत्वे सत्येव त्वमादेशाभाव इत्यनेन सूत्रेण ज्ञापितं तदास्मिन्भाष्ये युष्मत्पदेन युष्मच्छब्दजन्यप्रत्यययोग्यः परागर्थो लक्ष्यते,</segment> <segment>अस्मच्छब्देन अस्मच्छब्दजन्यप्रत्यययोग्यः प्रत्यगात्मा ।</segment> <segment>तथा च लक्ष्यतावच्छेदकतया शब्दोऽपि बोध्यत इति न त्वमादेशः ।</segment> <segment>न च पराक्त्वप्रत्यक्त्वयोरेव लक्ष्यतावच्छेदकत्वं, न शब्दयोग्यत्वांशस्य, गौरवादिति वाच्यम् ।</segment> <segment>पराक्प्रतीचोर्विरोधस्फुरणार्थं विरुद्धशब्दयोग्यत्वस्यापि वक्तव्यत्वात् ।</segment> <segment>अत एवेदमस्मत्प्रत्ययगोचरयोरिति वक्तव्येऽपीदंशब्दोऽस्मदर्थे लोके वेदे च बहुशः, इमे वयमास्महे, इमे विदेहाः, अयमहमस्मीति च प्रयोगदर्शनान्नास्मच्छब्दविरोधीति मत्वा युष्मच्छब्दः प्रयुक्तः, इदंशब्दप्रयोगे विरोधास्फूर्तेः ।</segment> <segment>एतेन चेतनवाचित्वादस्मच्छब्दः पूर्वं प्रयोक्तव्यः 'अभ्यर्हितं पूर्व' इति न्यायात्, 'त्यदादीनि सर्वैर्नित्यम्' इति सूत्रेण विहित एकशेषश्च स्यादिति निरस्तम् ।</segment> <segment>'युष्मदस्मदोः' इति सूत्र इवात्रापि पूर्वनिपातैकशेषयोरप्राप्तेः,</segment> <segment>एकशेषे विवक्षितविरोधास्फूर्तेश्च ।</segment> <segment>वृद्धास्तु 'युष्मदर्थादनात्मनो निष्कृष्य शुद्धस्य चिद्धातोरध्यारोपापवादन्यायेन ग्रहणं द्योतयितुमादौ युष्मद्ग्रहणं' इत्याहुः ।</segment> <segment>तत्र युष्मदस्मत्पदाभ्यां पराक्प्रत्यक्त्वेनात्मानात्मनोर्वस्तुतो विरोध उक्तः ।</segment> <segment>प्रत्ययपदेन प्रतीतितो विरोध उक्तः ।</segment> <segment>प्रतीयत इति प्रत्ययोऽहङ्कारादिरनात्मा दृश्यतया भाति ।</segment> <segment>आत्मा तु प्रतीतित्वात्प्रत्ययः स्वप्रकाशतया भाति ।</segment> <segment>गोचरपदेन व्यवहारतो विरोध उक्तः ।</segment> <segment>युष्मदर्थः प्रत्यगात्मतिरस्कारेण कर्ताहमित्यादिव्यवहारगोचरः,</segment> <segment>अस्मदर्थस्त्वनात्मप्रविलापेन,</segment> <segment>अहं ब्रह्मेति व्यवहारगोचर इति त्रिधा विरोधः स्फुटीकृतः ।</segment> <segment>युष्मच्चास्मच्च युष्मदस्मदी,</segment> <segment>ते एव प्रत्ययौ च तौ गोचरौ चेति युष्मदस्मत्प्रत्ययगोचरौ,</segment> <segment>तयोस्त्रिधा विरुद्धस्वभावयोरितरेभावोऽत्यन्ताभेदस्तादात्म्यं वा तदनुपपत्तौ सिद्धायामित्यन्वयः ।</segment> <segment>ऐक्यासंभवेऽपि शुक्लो घट इतिवत्तादात्मयं किं न स्यादित्यत आह <prateeka>विषयविषयिणोरिति ।</prateeka></segment> <segment>चिज्जडयोर्विषयविषयित्वाद्दीपघटयोरिव न तादात्म्यमिति भावः ।</segment> <segment>युष्मदस्मदी पराप्रत्यग्वस्तुनी, ते एव प्रत्ययश्च गोचरश्चेति वा विग्रहः ।</segment> <segment>अत्र प्रत्ययगोचरपदाभ्यामात्मानात्मनोः प्रत्यक्पराग्भावे चिदचित्त्वं हेतुरुक्तस्तत्र हेतुमाह <prateeka>विषयविषयिणोरिति ।</prateeka></segment> <segment>अनात्मनो ग्राह्यत्वादचित्वं,</segment> <segment>आत्मनस्तु ग्राहकत्वाच्चित्वं वाच्यम् ।</segment> <segment>अचित्वे स्वस्य स्वेन ग्रहस्य कर्मकर्तृत्वविरोधेनासंभवादप्रत्यक्षत्वापत्तेरित्यर्थः ।</segment> <segment>यथेष्टं वा हेतुहेतुमद्भावः ।</segment> <segment>नन्वेवमात्मानात्मनोः पराक्प्रत्यक्त्वेन, चिदचित्त्वेन, ग्राह्यग्राहकत्वेन च विरोधात्तमःप्रकाशवदैक्यस्य तादात्म्यस्य वानुपपत्तौ सत्यां, तत्प्रमित्यभावेनाध्यासाभावेऽपि तद्धर्माणां चैतन्यसुखजाड्यदुःखादीनां विनिमयेनाध्यासोऽस्त्वित्यत आह <prateeka>तद्धार्माणामपीति ।</prateeka></segment> <segment>तयोरात्मानात्मनोर्धर्मास्तद्धर्मास्तेषामपीतरेतरभावानुपपत्तिः ।</segment> <segment>इतरत्र धर्म्यन्तरे इतरेषां धर्माणां भावः संसर्गस्तस्यानुपपत्तिरितित्यर्थः ।</segment> <segment>न हि धर्मिणोः संसर्गं विना धर्माणां विनिमयो अस्ति ।</segment> <segment>स्फटिके लोहित वस्तु सांनिध्याल्लौहित्यधर्मसंसर्गः ।</segment> <segment>असङ्गात्मधर्मिणः केनाप्यसंसर्गाद्धर्मिसंसर्गपूर्वको धर्मसंसर्गः  कुतस्त्य इत्यभिप्रेत्योक्तं <prateeka>सुतरामिति ।</prateeka></segment> <segment>नन्वात्मानात्मनोस्तादात्म्यस्य तद्धर्मसंसर्गस्य चाभावेऽप्यध्यासः किं न स्यादित्यत आह <prateeka>इत्यत इति ।</prateeka></segment> <segment>इत्युक्तरीत्या तादात्म्याद्यभावेन तत्प्रमाया अभावादतः प्रमाजन्यसंस्कारस्याध्यासहेतोरभावात् 'अध्यासो मिथ्येति भवितुं युक्तम्' इत्यन्वयः ।</segment> <segment>मिथ्याशब्दो द्व्यर्थः</segment> <segment>अपह्नववचनः, अनिर्वचनीयतावचनश्चेति ।</segment> <segment>अत्र चापह्नवार्थः ।</segment> <segment>ननु कुत्र कस्याध्यासोऽपह्नूयत इत्याशङ्क्य,</segment> <segment>आत्मन्यनात्मतद्धर्माणामनात्मन्यात्मतद्धर्माणामध्यासो निरस्यत इत्याह <prateeka>अस्मत्प्रत्ययगोचर इत्यादिना ।</prateeka></segment> <segment>अहमितिप्रत्यययोग्यत्वं बुद्ध्यादेरप्यस्तीति मत्वा तत आत्मानं विवेचयति <prateeka>विषयणीति ।</prateeka></segment> <segment>बुद्ध्यादिसाक्षिणीत्यर्थः ।</segment> <segment>साक्षित्वे हेतुः <prateeka>चिदात्मक इति ।</prateeka></segment> <segment>अहमिति भासमाने चिदंशात्मनीत्यर्थः ।</segment> <segment><prateeka>युष्मत्प्रत्ययगोचरस्येति ।</prateeka></segment> <segment>त्वङ्कारयोग्यस्य ।</segment> <segment>इदमर्थस्येतियावत् ।</segment> <segment>नन्वहमिति भासमानबुद्ध्यादेः कथमिदमर्थत्वमित्यत आह <prateeka>विषयस्येति ।</prateeka></segment> <segment>साक्षिभास्यस्येत्यर्थः ।</segment> <segment>साक्षिभास्यत्वरूपलक्षणयोगाद्बुद्ध्यादेर्घटादिवदिदमर्थत्वं न प्रतिभासत इति भावः ।</segment> <segment>अथवा यदात्मनो मुख्यं सर्वान्तरत्वरूपं प्रत्यक्त्वं प्रतीतत्वं ब्रह्मास्मीति व्यवहारगोचरत्वं चोक्तं तदसिद्धं, अहमिति प्रतीयमानत्वात्, अहङ्कारवदित्याशङ्क्याह <prateeka>अस्मत्प्रत्ययगोचर इति ।</prateeka></segment> <segment>अस्मच्चासौ प्रत्ययश्चासौ गोचरश्च तस्मिन्नित्यर्थः ।</segment> <segment>अहंवृत्तिव्यङ्ग्यस्फुरणत्वं स्फुरणविषयत्वं वा हेतुः ।</segment> <segment>आद्ये दृष्टान्ते हेत्वसिद्धिः ।</segment> <segment>द्वितीये तु पक्षे तदसिद्धिरित्यात्मनो मुख्यं प्रत्यक्त्वादि युक्तमिति भावः ।</segment> <segment>ननु यदात्मनो विषयित्वं तदसिद्धं, अनुभवामीति शब्दवत्वात्, अहङ्कारवदित्यत आह <prateeka>विषयणीति ।</prateeka></segment> <segment>वाच्यत्वं लक्ष्यत्वं वा हेतुः ।</segment> <segment>नाद्यः, पक्षे तदसिद्धेः ।</segment> <segment>नान्त्यः, दृष्टान्ते तद्वैकल्यादिति भावः ।</segment> <segment>देहं जानामीति देहाहङ्कारयोर्विषयविषयित्वेऽपि मनुष्योऽहमित्यभेदाध्यासवदात्माहङ्कारायोरप्यभेदाध्यासः स्यादित्यत आह <prateeka>चिदात्मक इति ।</prateeka></segment>
<segment>तयोर्जाड्याल्पत्वाभ्यां सादृश्यादध्यासेऽपि चिदात्मन्यनवच्छिन्ने जडाल्पाहङ्कारादेर्नाध्यास इति भावः ।</segment> <segment>अहमिति भास्यत्वादात्मवदहङ्कारस्यापि प्रत्यक्त्वादिकं मुख्यमेव,</segment> <segment>ततः पूर्वोक्त्वपराक्त्वाद्यसिद्धिरित्याशङ्क्याह <prateeka>युष्मदिति ।</prateeka></segment> <segment>अहंवृत्तिभास्यत्वमहङ्कारे नास्ति कर्तृकर्मत्वविरोधात्,</segment> <segment>चिद्भास्यत्वं चिदात्मनि नास्तीति हेत्वसिद्धिः ।</segment> <segment>अतो बुद्ध्यादेः प्रतिभासतः प्रत्यक्त्वेऽपि पराक्त्वादिकं मुख्यमेवेति भावः ।</segment> <segment>युष्मत्पराक्तच्चासौ प्रतियत इति प्रत्ययश्चासौ कर्तृत्वादिव्यवहारगोचरश्च तस्येति विग्रहः ।</segment> <segment>तस्य हेयत्वार्थमाह <prateeka>विषस्येति ।</prateeka></segment> <segment>षिञ् बन्धने ।</segment> <segment>विसिनोति बध्नाति इति विषयस्तस्येत्यर्थः ।</segment> <segment>आत्मन्यनात्मतद्धर्माध्यासो मिथ्या भवतु,</segment> <segment>अनात्मन्यात्मतद्धर्माध्यासः किं न स्यात्,</segment> <segment>अहं स्फुरामि सुखीत्याद्यनुभवादित्याशङ्क्याह <prateeka>तद्विपर्ययेणेति ।</prateeka></segment> <segment>तस्मादनात्मनो विपर्ययो विरुद्धस्वभावश्चैतन्यम् ।</segment> <segment>इत्थंभावे तृतीया ।</segment> <segment>चैतन्यात्मना विषयिणस्तद्धर्माणां च योऽहङ्कारादौ विषयेऽध्यासः स मिथ्येति नास्तीति भवितुं युक्तम्, अध्याससामग्र्यभावात् ।</segment> <segment>न ह्यत्र पूर्वप्रमाहितसंस्कारः सादृश्यमज्ञानं वास्ति ।</segment> <segment>निरवयवनिर्गुणस्वप्रकाशात्मनि गुणावयवसादृश्यस्य चाज्ञानस्य चायोगात् ॥</segment>
<segment>नन्वात्मनोनिर्गुणत्वे तद्धर्माणामिति भाष्यं कथमिति चेत्,</segment> <segment>उच्यते बुद्धिवृत्त्यभिव्यक्तं चैतन्यं ज्ञानं,</segment> <segment>विषयाभेदेनाभिव्यक्तं स्फुरणम्,</segment> <segment>शुभकर्मजन्यवृत्तिव्यक्तमानन्द</segment> <segment>इत्येवं वृत्त्युपाधिकृतभेदात् ज्ञानादीनामात्मधर्मत्वव्यपदेशः ।</segment> <segment>तदुक्तं टीकायां 'आनन्दो विषयानुभवो नित्यत्वं चेति सन्ति धर्मा अपृथक्त्वेऽपि चैतन्यत्वात्पृथगिवावभासन्ते' इति ।</segment> <segment>अतो निर्गुणब्रह्मात्मत्वमते, अहं करोमीति प्रतीतेरर्थस्य चाध्यासत्वायोगात्प्रमात्वं सत्यत्वं च अहं नर इति सामानाधिकरण्यस्य गौणत्वमिति मतमास्थेयम् ।</segment> <segment>तथा च बन्धस्य सत्यतया ज्ञानान्निवृत्तिरूपफलासंभवाद्बद्धमुक्तयोर्जीवब्रह्मणोरैक्यायोगेन विषयासंभवात् शास्त्रं नारम्भणीयमिति पूर्वपक्षभाष्यतात्पर्यम् ।</segment> <segment>युक्तग्रहणात्पूर्वपक्षस्य दुर्बलत्वं सूचयति ।</segment> <segment>तथाहि किमध्यासस्य नास्तित्वमयुक्तत्वादभानाद्वा कारणाभावाद्वा ?</segment> <segment>आद्य इष्ट इत्याह <prateeka>तथापीति ।</prateeka></segment> <segment>एतदनुरोधादादौ यद्यपीति पठितव्यम् ।</segment> <segment>अध्यासस्यासङ्गस्वप्रकाशात्मन्ययुक्तत्वमलङ्कार इति भावः ।</segment> <segment>न द्वितीय इत्याह <prateeka>अयमिति ।</prateeka></segment> <segment>अज्ञः कर्ता मनुष्योऽहमिति प्रत्यक्षानुभवादध्यासस्याभानमसिद्धमित्यर्थः ।</segment> <segment>न चेदं प्रत्यक्षं कर्तृत्वादौ प्रमेति वाच्यम् ।</segment> <segment>अपौरुषेयतया निर्देषेण, उपक्रमादिलिङ्गावधृततात्पर्येण च तत्वमस्यादिवाक्येनाकर्तृत्वब्रह्मत्वबोधनेनास्य भ्रमत्वनिश्चयात् ।</segment> <segment>न च ज्येष्ठप्रत्यक्षविरोधादागमज्ञानस्यैव बाध इति वाच्यं, देहात्मवादप्रसङ्गात्, मनुष्योऽहमिति प्रत्यक्षविरोधेन 'अथायमशरीरः' इत्यादिश्रुत्या देहादन्यात्मासिद्धेः ।</segment> <segment>तस्मादिदं रजतमितिवत्सामानाधिकरण्यप्रत्यक्षस्य भ्रमत्वशङ्काकलङ्कितस्य नागमात्प्राबल्यमित्यास्थेयम् ।</segment> <segment>किञ्च ज्येष्ठत्वं पूर्वभावित्वं वा आगमज्ञानं प्रत्युपजीव्यत्वं वा?</segment> <segment>आद्ये न प्राबल्यम्, ज्येष्ठस्यापि रजतभ्रमस्य पश्चाद्भाविना शुक्तिज्ञानेन बाधदर्शनात् ।</segment> <segment>न द्वितीयः आगमज्ञानोत्पत्तौ प्रत्यक्षादिमूलवृद्धव्यवहारे संगतिग्रहद्वारा, शब्दोपलब्धिद्वारा च प्रत्यक्षादेर्व्यावहारिकप्रामाण्यस्योपजीव्यत्वेऽपि तात्त्विकप्रामाण्यस्यानपेक्षितत्वात्, अनपेक्षितांशस्यागमेन बाधासंभवादिति ।</segment> <segment>यत्तु क्षणिकयागस्य श्रुतिबलात्कालान्तरभाविफलहेतुत्ववत् 'तथा विद्वान्नामरूपाद्विमुक्तः' इति श्रुतिबलात्सत्यस्यापि ज्ञानान्निवृत्तिसंभवादध्यासवर्णनं व्यर्थमिति, तन्न ।</segment> <segment>ज्ञानमात्रनिवर्त्यस्य क्वापि सत्यत्वादर्शनात्, सत्यस्य चात्मनो निवृत्यदर्शनाच्च, अयोग्यतानिश्चये सति सत्यबन्धस्य ज्ञानान्निवृत्तिश्रुतेर्बोधकत्वायोगात् ।</segment> <segment>न च सेतुदर्शनात्सत्यस्य पापस्य नाशदर्शनान्नायोग्यतानिश्चय इति वाच्यं, तस्य श्रद्धानियमादिसापेक्षज्ञाननाश्यत्वात् ।</segment> <segment>बन्धस्य च 'नान्यः पन्था' इति श्रुत्या ज्ञानमात्रान्निवृत्तिप्रतीतेः,</segment> <segment>अतः श्रुतज्ञाननिवर्त्यत्वनिर्वाहार्थमध्यस्तत्वं वर्णनियम् ।</segment> <segment>किं च ज्ञानैकनिवर्त्यस्य किं नाम सत्यत्वम्,</segment> <segment>न तावदज्ञानाजन्यत्वम् ।</segment> <segment>'मायां तु प्रकृतिम्' इति श्रुति विरोधान्मायाविद्ययोरैक्यात् ।</segment> <segment>नापि स्वाधिष्ठाने स्वाभावशून्यत्वं 'अस्थूलम्' इत्यादिनिषेधश्रुतिविरोधात् ।</segment> <segment>नापि ब्रह्मवद्बाधायोग्यत्वं, ज्ञानान्निवृत्तिश्रुतिविरोधात् ।</segment> <segment>अथ व्यवहारकाले बाधशून्यत्वम्,</segment> <segment>तर्हि व्यावहारिकमेव सत्यत्वमित्यागतमध्यस्तत्वम् ।</segment> <segment>तच्च श्रुत्यर्थे योग्यता ज्ञानार्थं वर्णनीयमेव, यागस्यापूर्वद्वारत्ववत् ।</segment> <segment>न च तदन्यत्वाधिकरणे तस्य वर्णनात्पौनरुक्त्यम्, तत्रोक्ताध्यासस्यैव प्रवृत्त्यङ्गविषयादिसिद्ध्यर्थमादौ स्मार्यमाणत्वादिति दिक् ॥</segment>
<segment>अध्यासं द्वेधा दर्शयति <prateeka>लोकव्यवहार इति ।</prateeka></segment> <segment>लोक्यते मनुष्योऽहमित्यभिमन्यत इति लोकोऽर्थाध्यासः,</segment> <segment>तद्विषयो व्यवहारोऽभिमान इति ज्ञानाध्यासो दर्शितः ।</segment> <segment>द्विविधाध्यासस्वरूपलक्षणमाह <prateeka>अन्योन्यस्मिन्</prateeka> इत्यादिना <prateeka>धर्मधर्मिणोः</prateeka> इत्यन्तेन ।</segment> <segment>जाड्यचैतन्यादिधर्माणां धर्मिणावहङ्कारात्मानौ,</segment> <segment>तयोरत्यन्तं भिन्नयोरितरेतरभेदाग्रहेणान्योन्यस्मिन् अन्योन्यतादात्म्यमन्योन्यधर्मांश्च व्यत्यासेनाध्यस्य लोकव्यवहार इति योजना ।</segment> <segment>अतः सोऽयमिति प्रमाया नाध्यासत्वम्, तदिदमर्थयोः कालभेदेन कल्पितभेदेऽप्यत्यन्तभेदाभावादिति वक्तुमत्यन्तेत्युक्तम् ।</segment> <segment>न च धर्मितादात्म्याध्यासे धर्माध्याससिद्धेः 'धर्मांश्च' इति व्यर्थमिति वाच्यम्, अन्धत्वादीनामिन्द्रियधर्माणां धर्म्यध्यासास्फुटत्वेऽप्यन्धोऽहमिति स्फुटोऽध्यास इति ज्ञापनार्थत्वात् ।</segment> <segment>नन्वात्मानात्मनोः परस्पराध्यस्तत्वे शून्यवादः स्यादित्याशङ्क्याह <prateeka>सत्यानृते मिथुनीकृत्येति ।</prateeka></segment> <segment>सत्यमनिदं चैतन्यं तस्यानात्मनि संसर्गमात्राध्यासो न स्वरूपस्य ।</segment> <segment>अनृतं युष्मदर्थः तस्य स्वरूपतोऽप्यध्यासात्तयोर्मिथुनीकरणमध्यास इति न शून्यतेत्यर्थः ॥</segment>
<segment>नन्वध्यासमिथुनीकरणलोकव्यवहारशब्दानामेकार्थत्वेऽध्यस्य मिथुुनीकृत्येति पूर्वकालत्ववाचिक्त्वाप्रत्ययादेशस्य ल्यपः कथं प्रयोग इति चेन्न, अध्यासव्यक्तिभेदात् ।</segment> <segment>तत्र पूर्वपूर्वाध्यासस्योत्तरोत्तराध्यासं प्रति संस्कारद्वारा पूर्वकालत्वेन हेतुत्वद्योतनार्थं ल्यपः प्रयोगः ।</segment> <segment>तदेव स्पष्टयति <prateeka>नैसर्गिक इति ।</prateeka></segment> <segment>प्रत्यगात्मनि हेतुहेतुमद्भावेनाध्यासप्रवाहोऽनादिरित्यर्थः ।</segment> <segment>ननु प्रवाहस्यावस्तुत्वात्, अध्यासव्यक्तीनां सादित्वात्, कथमनादित्वमिति चेत् ।</segment> <segment>उच्यते अध्यासत्वावच्छिन्नव्यक्तीनां मध्येऽन्यतमया व्यक्त्या विनानादिकालस्यावर्तनं कार्यानादित्वमित्यङ्गीकारात् ।</segment> <segment>एतेन कारणाभावादिति कल्पो निरस्तः, संस्कारस्य निमित्तस्य नैसर्गिकपदेनोक्तत्वात् ।</segment> <segment>न च पूर्वप्रमाजन्य एव संस्कारो हेतुरिति वाच्यम्, लाघवेन पूर्वानुभवजन्यसंस्कारस्य हेतुत्वात् ।</segment> <segment>अतः पूर्वाध्यासजन्यः संस्कारोऽस्तीति सिद्धम् ।</segment> <segment>अध्यासस्योपादानमाह <prateeka>मिथ्याज्ञाननिमित्त इति ।</prateeka></segment> <segment>मिथ्या च तदज्ञानं च मिथ्याज्ञानं तन्निमित्तमुपादानं यस्य स तन्निमित्तः ।</segment> <segment>तदुपादानक इत्यर्थः ।</segment> <segment>अज्ञानस्योपादानत्वेऽपि संस्फुरदात्मतत्वावरकतया दोषत्वेनाहङ्काराध्यासकर्तुरीश्वरस्योपाधित्वेन संस्कारकालकर्मादिनिमित्तपरिणामित्वेन च निमित्तत्वमिति द्योतयितुं निमित्तपदम् ।</segment> <segment>स्वप्रकाशात्मन्यसङ्गे कथमविद्यासङ्गः, संस्कारादिसामग्र्यभावात्, इति शङ्कानिरासार्थं मिथ्यापदम् ।</segment> <segment>प्रचण्डमार्तण्डमण्डले पेचकानुभवसिद्धान्धकारवत्, अहमज्ञ इत्यनुभसिद्धमज्ञानं दुरपह्नवम, कल्पितस्याधिष्ठानास्पर्शित्वात्, नित्यस्वरूपज्ञानस्याविरोधित्वाच्चेति ।</segment> <segment>यद्वा अज्ञानं ज्ञानाभाव इति शङ्कानिरासार्थं मिथ्यापदम् ।</segment> <segment>मिथ्यात्वे सति साक्षाज्ज्ञाननिवर्त्यत्वमज्ञानस्य लक्षणं मिथ्याज्ञानपदेनोक्तम् ।</segment> <segment>ज्ञानेनेच्छाप्रागभावः साक्षान्निवर्त्यत इति वदन्तं प्रति मिथ्यात्वे सतीत्युक्तम् ।</segment> <segment>अज्ञाननिवृत्तिद्वारा ज्ञाननिवर्त्यबन्धेऽतिव्याप्तिनिरासाय साक्षादिति ।</segment> <segment>अनाद्युपादानत्वे सति मिथ्यात्वं वा लक्षणम् ।</segment><segment>ब्रह्मनिरासार्थं मिथ्यात्वमिति ।</segment> <segment>मृदादिनिरासार्थमनादीति ।</segment> <segment>अविद्यात्मनोः संबन्धनिरासार्थमुपादानत्वे सतीति ।</segment>
