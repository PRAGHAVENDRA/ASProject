<segment>अथ तुरीयं वर्णकम्</segment>     
<segment>तत् पुनर्ब्रह्म प्रसिद्धं वा स्यात् ? अप्रसिद्धं वा ?</segment> <segment>यदि प्रसिद्धं, न जिज्ञासितव्यम् ;</segment> <segment>अथाप्रसिद्धं, नैव शक्यं जिज्ञासितुम्  इति प्रयोजनविषयसम्बन्धानाक्षिपति ।</segment> <segment>कथम् ?  प्रसिद्धशब्देन प्रतिपन्नमुच्यते । तद् यदि प्रतिपन्नमन्येन केनचित् , तदाऽस्य शास्त्रस्य न विषयः ; कस्मात्  ?</segment> 
<segment>प्रतिपाद्यत्वेन हि विषयता, प्रतिपन्ने च तस्मिन्नकिञ्चित्करं शास्त्रम् , इति नास्य विषयः स्यात् ।</segment> <segment>ततश्चानेनानवगमान्नास्य प्रयोजनं ब्रह्मावगतिः स्यात् ।</segment> <segment>अतः प्रयोजनमप्याक्षिप्तम् ।</segment> <segment>अथाप्रसिद्धं न शक्यं जिज्ञासितुम् ॥</segment>
<segment>कथम् ? यत् न कदाचिदपि बुद्धौ समारूढविशेषं, कथं तत् प्रतिपाद्येत ?</segment> <segment>अतः प्रतिपादनाशक्तेर्न तत् स्पृशत्यपि शास्त्रम् ।</segment>  <segment>प्रसिद्धं पुनर्यदि नामानेन प्रतिपाद्यते पञ्चपादिका प्रसिद्धत्वादेव; तथाऽपि न तेनार्थेन निरालम्बनम् , अप्रसिद्धं पुनरालम्बनमपि न स्यात् ।</segment> <segment>अतो न केनचिदर्थेन सम्बद्धं शास्त्रम् , इति सम्बन्ध आक्षिप्तः ।</segment>
<segment>अस्ति तावद् ब्रह्म  इत्यादिना त्रितयमपि समाधत्ते श्रोतृप्रवृत्त्यर्थम् ।</segment> <segment>ननु  प्रेक्षावताऽविसंवादकेन प्रणीतं शास्त्रम् । नेदृशो निष्प्रयोजनं निर्विषयमसंबद्धं चारभते, इति तद्गौरवादेव प्रवर्तन्ते श्रोतारः ; किमनेन प्रयासेन ?</segment> <segment>सत्यं भवति सामान्येन प्रयोजनवत्त्वप्रतीतिः प्रणेतृगौरवात् , न तु तावन्मात्रेण प्रवृत्तिः ।</segment> <segment>अभिप्रेतप्रयोजनाय हि प्रवर्तन्ते, न तत् निर्देशादृते शक्यतेऽवगन्तुम् ।</segment> <segment>एवमपि प्रयोजनविशेष एव निर्दिश्यताम् ।</segment> <segment>पञ्चपादिका न च विषयभावमनापन्नमशक्यप्रतिपादनं च प्रयोजनं भवति, छिदिक्रियाविषय एव वृक्षश्छिन्नः प्रयोजनमित्युच्यते, दण्डादेरपि मृद्विषयस्य मृदेव घटावस्था प्रयोजनं,</segment> <segment>सत्यमेवम् ; तथाऽपि यथा चिकित्साज्ञानस्य चरकसुश्रुतात्रेयप्रभृतीनि बहूनि, यथा वा तण्डुलनिष्पत्तिप्रयोजना अवघातनखनिर्भेददलनक्रिया बह्व्यः, तत्र  नावश्यमेकत्रैव प्रवृत्तिः, तथेहाप्यन्यस्मादपि कथंचिद् ब्रह्मावगतिसिद्धौ नावश्यमत्रैव प्रवृत्तिः ;</segment> <segment>अतोऽनन्यसाधारणो विषयो वक्तव्यः, यथाऽर्जुनस्यायं विषय इत्यनन्यसाधारणता प्रतीयते ।</segment> <segment>तेनानन्यसाधारणत्वाय विषयो निर्देश्यः प्रवृत्त्यङ्गत्वेन ।</segment> <segment>सम्बन्धोऽपि वक्तव्यः प्रवृत्त्यङ्गत्वेनैव ।</segment> <segment>यथा साधुशब्दपरिज्ञानं व्याकरणारम्भात् प्राक् न केनचित्साध्यते, तेन न केनचित् सम्बद्धम् ; अतस्तदर्थी न क्वचित् प्रवर्तते,</segment> <segment>यथा वौदननिष्पत्तिरेकक्रिया नियताऽपि न गमनाद्येकक्रियासाध्या, तेन न तया सम्बन्धः ।</segment> <segment>ततश्च न गमनादिक्रियायामोदनार्थी प्रवर्तते, तेन पुरुषार्थरूपताऽनन्यसिद्धता तत्प्रतिपाद्यता चेति भिद्यन्ते विषयसम्बन्धप्रयोजनानि ।</segment> <segment>तानि च त्रीण्यपि प्रवृत्त्यङ्गम् ; नापुरुषार्थे काकदन्तपरीक्षायां तुषकण्डने वा प्रवर्तते प्रेक्षावान् ।</segment> <segment>नापि पुरुषार्थे चिकित्साज्ञाने सुश्रुतादिसिद्धे, चरके नियमेन प्रवर्तते ।</segment> <segment>नापि तण्डुलेषु दलनसिद्धेष्ववघाते ।</segment> <segment>नाप्यनन्यसिद्धेऽपि साधुशब्दपरिज्ञाने पुरुषार्थे,</segment> <segment>अतत्साधने वैद्यकादौ कश्चित् प्रवर्तते, गमने वाऽनोदनसाधने ।</segment> <segment>तत्र विप्रतिपत्त्यैकान्ततः प्रसिद्धतामप्रसिद्धतां च निरस्य शक्यप्रतिपाद्यमानतामनन्यसिद्धतां च दर्शयन् विषयसम्बन्धौ समर्थितवान् , ‘निःश्रेयसप्रयोजना प्रस्तूयते’ इति च प्रयोजनम् ॥</segment>
<segment>ननु  ब्रह्म वेदान्तानां विषयः, शास्त्रं च तेषां ब्रह्मप्रतिपादनानुसरणोपायन्यायविषयं, तत् कथं शास्त्रस्य विषयसम्बन्धौ भवतः ?</segment> <segment>प्रयोजनन्तु कदाचित् स्यादपि प्रणाड्या धर्मार्थविषययोरिव शास्त्रयोः कामावाप्तिः ।</segment> <segment>ननु आग्नेयादीनां स्वर्गफलानां प्रयाजादीतिकर्तव्यतावत् वेदान्तानामप्यर्थमवबोधयतामितिकर्तव्यता मीमांसा, तेनार्थावबोधे वेदान्तानामुपकारकत्वाद् भवति शास्त्रमपि तद्विषयम् ।</segment> <segment>न हि शालिबीजस्याङ्कुरं जनयतः सहकारिणो जलादेरङ्कुरो न कार्यम् ।</segment> <segment>तेन यद्यपि वेदान्ता एव ब्रह्मावबोधे कारणं, मीमांसा चेतिकर्तव्यताभागं पूरयति; तथाऽपि ब्रह्मविषयैव ।</segment> <segment>न हि छेत्तुरुद्यमननिपातनलक्षणो व्यापारः परशुविषयो न वृक्षविषयः ; तदर्थत्वात् , करणस्य च द्वारत्वात् ;</segment> <segment>अन्यथाऽन्यत्र कर्तृव्यापारोऽन्यत्र फलमिति वैयधिकरण्यं स्यात् ,</segment> <segment>उच्यते —</segment> <segment>विषय उपन्यासः ;</segment> <segment>युक्तं यत्र यदुपकारमन्तरेण फलोत्पत्तिरेव न सिध्यति,</segment> <segment>तस्यापि तद्विषयत्वम् ,</segment> <segment>इह पुनर्विनाऽपि मीमांसया सम्बन्धग्रहणतदनुस्मरणबुद्धिसन्निधानमात्रोपकृतं वाक्यमर्थमवगमयति, नापरमपेक्षते ।</segment> <segment>ननु  संशयविपर्यासनिरासद्वारेण निर्णयहेतुत्वान्निर्णयस्य च निर्णेयप्रधानत्वाद्भवति निर्णेयं वस्तु निर्णयहेतोर्विषयः,</segment> <segment>नैतत्सारम् ;</segment> <segment>यत्र ह्यनेकं विज्ञानं वाक्यश्रवणे सति जायते मीमांसानिरपेक्षमेव, तत्रैकं वाक्यजन्यम् ; एकार्थनियतत्वादेकस्मिन् प्रयोगे वाक्यस्य, इतराणि पुनः सामान्यतोदृष्टनिबन्धनानि ।</segment> <segment>तत्र मीमांसया लोकप्रसिद्धशब्दशक्त्यनुसारिण्येदं शब्दजनितं ज्ञानमिति तदालम्बनं वेदार्थ इति ज्ञात्वाऽन्यदुपेक्षते, न पुनर्निर्णयज्ञानोत्पत्तौ व्यापारः शास्त्रस्य ।</segment> <segment>यथा चक्षुः कुतश्चिन्निमित्तात्संप्रयुक्तेऽपि स्थाणुः पुरुषो वेति संशयात्मकं पुरुष एवेति वा विपर्ययस्वरूपं ज्ञानमुत्पाद्य पुनर्निमित्तान्तरानुगृहीतं सन्निर्णयात्मकं सम्यग्रूपं ज्ञानमुत्पादयति,</segment> <segment>नैवं शब्दो मीमांसायाः प्राक् संशयितं विपर्यस्तं वा ज्ञानमुत्पाद्य पुनस्तदनुमहान्निर्णयात्मकं सम्यग्ज्ञानं वा जनयति;</segment> <segment>किन्तु प्रागेव मीमांसानुग्रहात् स्वसामर्थ्यजन्यं ज्ञानमजीजनदेव ।</segment> <segment>तस्मान्न ब्रह्मविषयं शास्त्रम् ,</segment> <segment>अत्रोच्यते —</segment> <segment>यद्यपि वाक्यार्थज्ञानं शास्त्रानुग्रहात्प्रागेवोदेति;</segment> <segment>तथाऽपि स्वोत्पत्तिसमकालसमुत्थेन तत्र सामान्यतोदृष्टनिबन्धनेनार्थान्तरनिवेशिना समकक्षाभिमतेन ज्ञानेन विरोधादुन्मज्जननिमज्जनमिवानुभवदस्यामवस्थायां संशयज्ञानकोटिनिक्षिप्तं सत् मीमांसया शब्दशक्त्यनुसरणे सति प्रतिपक्षज्ञानस्यानुत्पत्तौ निमज्जनाभावान्निश्चलं निर्णयज्ञानमिव जातमिति लक्षणया मीमांसया निर्णयः क्रियत इत्युच्यते,</segment> <segment>न पुनः साक्षान्निर्णयज्ञानहेतुत्वात् ।</segment> <segment>तदेवं लक्षणया वेदान्तानां ब्रह्मविषयाणां सहकारिकारणं मीमांसा इति ब्रह्मज्ञानविषयं शास्त्रमभिधीयते ।</segment> <segment>तच्चेदं त्रयमप्यवश्यं वक्तव्यं प्रयोजनं विषयः सम्बन्धश्च शास्त्रादौ श्रोतुः प्रवृत्त्यङ्गत्वेन ।</segment> <segment>यद्यपि प्रणेतृगौरवादेव सप्रयोजनत्वं शास्त्रस्य;</segment> <segment>तथाऽपि न प्रयोजनविशेषसिद्धिस्तत्प्रत्ययमात्रेण निर्देशादृते ।</segment> <segment>तस्मात्तन्निर्देश्यम् ।</segment> <segment>निर्दिष्टेऽपि तस्मिंस्तस्याशक्यप्रतिपादनतां मन्वानो विहतश्रद्धत्वान्न प्रवर्तेतेति साध्यो निर्देश्यः ।</segment> <segment>शक्यप्रतिपादनप्रतिपत्तावप्यन्यतः सिद्धेऽर्थे निर्दिष्टे नैव प्रवृत्तिरित्यनन्यसाध्योऽपि निर्देश्यः ।</segment> <segment>तदेतत् त्रयमेकत्र समवेतं विभक्तं चोपलभ्यत इत्यलमतिविस्तरेण ॥</segment>
<segment>‘अस्ति तावद् ब्रह्मे’त्यादिना प्रसिद्धत्वप्रदर्शनेनाप्रसिद्धतां निराकुर्वञ्छक्यप्रतिपाद्यतया सम्बन्धं समर्थितवान् ।</segment> <segment>कथम् ? ब्रह्मशब्दस्तावज्जातिजीवकमलासनशब्दराशीनां नान्यतमाभिप्रायेण सूत्रे प्रयुक्तः ;</segment> <segment>अनुपपत्तेरित्युक्तम् ;</segment> <segment>अतो नूनमन्यदेव किंचिदभिधेयमभिप्रेत्यायं प्रयुक्त इति गम्यते ।</segment> <segment>तेन स्वर्गापूर्वदेवताद्यर्थवत्पदप्रयोगादेव कश्चिदर्थोऽस्तीत्यवसीयते ।</segment> <segment>नैतत्सारम् ;</segment> <segment>न हि पदं चक्षुरादिवदप्रतीतपूर्व एवार्थे झटिति विज्ञानं जनयति, येनापूर्वमन्यतोऽसिद्धमर्थं पदप्रयोगादेव प्रतीमः ;</segment> <segment>स्वर्गाद्यर्थोऽपि नैव पदप्रयोगादेव सिद्धः,</segment> <segment>अत्रोच्यते —</segment> <segment>यस्मिन् वाक्य एकं पदं मुक्त्वेतरेषां पदानामर्थः प्रसिद्धः, स किमेकपदार्थानवगमापराधेन त्यज्यताम् ? उत बहुपदार्थप्रसिद्धिबलेनाप्रसिद्धोऽपि कथंचिदगम्येतेति ?</segment> <segment>तत्र निगमनिरुक्तव्याकरणानामेवंरूपपदार्थानुगमहेतूनां विद्यमानत्वात् तद्बलेनार्थमनुगम्य वाक्यार्थावगतिर्युक्ता,</segment> <segment>न पुनरेकाप्रसिध्या प्रसिद्धपदार्थसंसर्गस्त्यक्तुं युक्तः ।</segment> <segment>पञ्चपादिका	न हि प्रसिद्धिरप्रसिध्या त्यज्यते;</segment> <segment>प्रसिद्धिबलेनाप्रसिद्धमपि कल्प्यत इति न्यायात् ।</segment> <segment>ननु निगमादिवशेनार्थानुगमे सर्वत्रैव कथंचिदर्थान्वयस्यानुगन्तुं शक्यत्वादव्यवस्थितः पदार्थः स्यात् ;</segment> <segment>ततश्च वाक्यार्थो नावधार्येत,</segment> <segment>न तर्हि  निगमादीनामर्थवत्ता ।</segment> <segment>भवत्यर्थवत्ता, यत्र स्वार्थादन्यत्रापि विनियोगात् प्रयोगस्तत्र कथमभिदध्यात् ? इत्यपेक्षायां तद्गतस्यैवावयवार्थान्वयलेशस्यानुगमात् ।</segment> <segment>एवं तर्हि, एकार्थनियमाय प्रयोगपरतन्त्रता मृग्यते,</segment> <segment>तदन्तरेणापि प्रयोगमेकार्थनियम एव कथंचिन्निगमादिव्याप्रियेतेति न कश्चिद् दोषः ।</segment> <segment>तदत्र ब्रह्मशब्दे व्युत्पाद्यमाने बृंहतेर्धातोर्वृद्धिकर्मणोऽर्थानुगमात् , प्रयोगानुगमे चासति विशिष्टार्थविषयस्यापेक्षिकमहत्त्वस्यापरिग्रहात् सर्वतो निरवग्रहमहत्त्वसम्पन्नं वस्तु वाक्यार्थान्वयि ब्रह्मपदादनुगम्यते ।</segment> <segment>ततश्च कालकृतावच्छेदनिमित्तस्याल्पत्वस्याभावात् सदा सत्त्वान्नित्यं किंचिद्वस्तु ब्रह्मपदात् प्रतीयते ।</segment> <segment>तथा रूपान्तरसद्भावे तद्रूपविकलत्वात् तदवच्छेदकृतमल्पत्वं स्यात् , तच्च ब्रह्मपदादेवापास्यते ।</segment> <segment>तस्मादेकरसमद्वैतं वस्तु ब्रह्मपदात् प्रतीयते ।</segment> <segment>एतेन देशकृतोऽपि परिच्छेदो निराकृतोवेदितव्यः ॥</segment> <segment>वस्त्वन्तरसद्भावे हि तदपेक्षयैतावति सद्भावः, नातः परमस्ति, इति स्यात् एतस्माद् व्यावृत्त इति, तदभावे न परिच्छिन्नबुद्धिर्भवति ।</segment> <segment>बुद्धत्वं च बृहत्यर्थान्वयादेव कथम् ?</segment>
<segment>अबोधात्मकं हि वस्तु भोग्यम् , अतो भोक्तारं प्रति शेषत्वान्निकृष्टम् ।</segment> <segment>चेतनः पुनर्न कस्यचिद्गुणभावमेति ।</segment> <segment>तेनोत्कृष्टं सर्वस्माद् बुद्धस्वरूपं किंचित् , इति बृहत्त्यर्थान्वयमेवानुसृत्य गम्यते ।</segment> <segment>’मुक्तमिति’ चाविद्याकामकर्मपरतन्त्रस्तैरितश्चामुतश्च पशुवन्नीयमानो निकृष्टो भवति ।</segment> <segment>ब्रह्मशब्दस्तु स्वार्थप्रक्षेपेण वाच्यं किंचिद्गमयन् सदैवाविद्यादिसंसारबीजानाकलिततया तस्योत्कृष्टमहत्त्वमावेदयति ।</segment> <segment>‘सर्वज्ञं सर्वशक्तिसमन्वितं च तदि’ति ब्रह्मशब्दादेवावगम्यते ।</segment> <segment>कथम् ? यदि किंचिदविदितं तेन, कुतश्चिद्वा कार्याद् व्यावर्तते शक्तिः, आपेक्षिकस्तदोत्कर्षः स्यात् ।</segment> <segment>न तद्युक्तमन्यतोऽसिद्धस्य वस्तुनः पदप्रयोगादेव प्रतिपत्तौ ।</segment> <segment>सिद्धे हि वस्तुनि प्रयोगे तस्य यथासिद्धमेव महत्त्वं निरुच्यते ।</segment> 
<segment>शब्दादेव तदर्थान्वयप्रतीतौ निरङ्कुश एवार्थोऽभ्युपेतव्यः ।</segment> <segment>एवं च बृंहतेरर्थः परिपूर्णो भवति, यदि सर्वमस्य साक्षादेव संविद्गोचरे वशे च वर्तेत, तदेतदाह — अस्ति तावद् ब्रह्म नित्यशुद्धमुक्तस्वभावं सर्वज्ञं सर्वशक्तिसमन्वितम् ।</segment> <segment>ब्रह्मशब्दस्य हि व्युत्पाद्यमानस्य नित्यशुद्धत्वादयोऽर्थाः प्रतीयन्ते; बृंहतेर्धातोरर्थानुगमादिति ॥</segment>
<segment>ननु एवमपि व्युत्पत्त्यनुसरणेन भवत्येवमात्मके वस्तुनि प्रतीतिः,</segment> <segment>न पुनरेतावता तस्य सिद्धिः, पदमात्रस्याप्रमाणत्वात् ,</segment> <segment>सत्यमेवम् ; अत एव जिज्ञासा धर्मस्येव लोकाख्यप्रमाणाभाससिद्धस्य ।</segment> <segment>इदमपरं ब्रह्मशब्दार्थस्य सिद्धत्वे कारणमुच्यते साध्यत्वसिध्यर्थम् — सर्वस्यात्मत्वाच्च ब्रह्मास्तित्वप्रसिद्धिरिति ॥</segment> <segment>तदेव दर्शयति — सर्वो ह्यात्मास्तित्वं प्रत्येति, न नाहमस्मीति ॥</segment>
<segment>यदि नात्मास्तित्वप्रसिद्धिः स्यात् सर्वो लोको नाहमस्मीति प्रतीयात् । आत्मा च ब्रह्मेति ॥</segment> <segment>कथं पुनरात्मा ब्रह्म ? वेदान्तेष्वात्मनि ब्रह्मशब्दप्रयोगात् ।</segment> <segment>आत्मानमेव च लोकः अहमिति व्यपदिशति ।</segment> <segment>तदेवमहंप्रत्यय एव ब्रह्मणः प्रसिद्धत्वाद् नाप्रसिद्धिशङ्का ॥</segment>
<segment>यदि तर्हि लोके ब्रह्माऽऽत्मत्वेन प्रसिद्धमस्ति, ततो ज्ञातमेवेत्यजिज्ञास्यत्वं पुनरापन्नमिति  विषयमाक्षिपति ।</segment> <segment>असिद्धं हि वस्तु साध्यमानं विषयः, सिद्धं तु न पुनः साध्यते, इति न शास्त्रस्य विषयः ॥</segment> <segment>न तद्विशेषं प्रति विप्रतिपत्तेः  इति विषयसम्बन्धौ समर्थ्येते ।</segment>
<segment>सत्यमहमित्यात्मनि प्रत्ययः, आत्मा च ब्रह्म, किन्तु तस्मिन्नेव विप्रतिपत्तयः अयमसौ, अयमसाविति ।</segment> <segment>ताश्च वस्तुतो ब्रह्मपदार्थविषया एव; तदेकार्थत्वाद् ब्रह्मशब्दस्य ।</segment> <segment>ततः सामान्यतः प्रसिद्धमपि विशेषतोऽसिद्धेरसिद्धकल्पमेव, इति भवत्यस्य विशेषसिद्धिहेतोर्विषयः ;</segment> <segment>सामान्यतः सिद्धत्वाच्च शक्यते विशेषतः प्रतिपादयितुम् , इति भवति तस्य शास्त्रं साधनम् , इति सम्बन्धोऽपि समर्थितः ।</segment> <segment>विप्रतिपत्तिं दर्शयति — देहमात्रमित्यादि ॥</segment> <segment>तद्यथा गोशब्दस्य व्यक्त्याकृतिजातिक्रियागुणसास्नाद्यनेकार्थसंनिधौ प्रयुज्यमानस्य कैश्चिज्जातिः, अन्यैर्व्यक्तिः, इत्याद्यभिधेयं प्रतिपन्नम् ,</segment> <segment>एवं सचैतन्यकार्यकारणसंघातसन्निधावहंप्रत्ययस्योत्पद्यमानस्य कैश्चित् किंचिदालम्बनं प्रतिपन्नं,</segment> <segment>तदाह — देहमात्रं चैतन्यविशिष्टमात्मेति प्राकृता जना लोकायतिकाश्च प्रतिपन्ना इति ।</segment> <segment>तथाहि — ‘मनुष्योऽहमि’त्यात्मनि मनुष्यत्वाभिमानो ‘गच्छामी’ति च गन्तृत्वाभिमानो देहविषयत्व उपपद्यते ।</segment> <segment>‘देहमात्रमि’ति सशिरस्कपिण्डाभिप्रायं द्रष्टव्यम् ।</segment> <segment>मात्रशब्देन न देहातिरिक्तं स्वतन्त्रं चैतन्यमन्यविशेषणं वा,</segment> <segment>किन्तु देहाकारपरिणतभूतचतुष्टयान्तर्भूतमेवेति दर्शयति ।</segment> <segment>आत्मेति अहंप्रत्ययालम्बनमित्यर्थः ।</segment> <segment>प्राकृता इति ॥</segment> <segment>शास्त्रोपदेशासंस्कृतमतयो दृष्टमात्राविकल्पितव्यवहारिण इत्यर्थः ।</segment> <segment>लोकायतिका इति भूतचतुष्टयतत्त्ववादिनः प्रसिद्धाः ॥</segment>
<segment>एवम् इन्द्रियाण्येव चेतनान्यात्मेत्यपरे ॥</segment> <segment>इन्द्रियाणां चक्षुरादिमनःपर्यन्तानामेकैकस्मिन्नसत्यपि शरीरे रूपादिज्ञानानामभावात् तेषामेव व्यस्तानां चेतनत्वमहंप्रत्ययविषयत्वं च मन्यन्ते, क्रमेण वरगोष्ठीवदितरेतरगुणभावम् ।</segment> <segment>तथा चेन्द्रियधर्मसामानाधिकरण्यमहंप्रत्ययस्य दृश्यते ‘काणोऽहं मूकोऽहमि’त्यादि ॥</segment> <segment>मन एव चेतनमहंप्रत्ययस्य विषयमन्ये मन्यन्ते ।</segment> <segment>दृश्यते हि स्वप्न इन्द्रियदशकोपरमेऽपि मनस एव ‘अहमि’ति सर्वव्यवहारास्पदत्वमिति वदन्तः ॥</segment>
<segment>विज्ञानमात्रं क्षणिकमित्येक इति मात्रग्रहणेन नाहमित्याकारादिवर्णत्रयातिरिक्तं किञ्चिदवभासते, यदहंप्रत्ययस्य विषयः कल्प्येत ।</segment> <segment>तेन विज्ञानमेव स्वरसभङ्गुरमविरतोदयमखिललोकयात्रानिलयमनुभवभग्नपक्षान्तरमहमित्युत्पद्यत इत्यन्ये मन्यन्ते ॥</segment>
<segment>शून्यमित्यपर इति ॥</segment> <segment>सुषुप्ते विज्ञानलेशस्याप्यभावादकस्मादेवाहमिति समुदयदर्शनादकारणस्य कादाचित्कस्य परमार्थवस्तुत्वाभावादसदवभास एवाहङ्कार इत्यपरे सङ्गिरन्ते ॥</segment>
<segment>अस्ति देहादिव्यतिरिक्तः संसारी कर्ता भोक्तेत्यपर इति ॥</segment> <segment>अहमुल्लेखशून्यस्य भोक्तृत्वस्यादर्शनात् , तस्य च प्रत्यभिज्ञानात् स्थिरत्वसिद्धेः, स्थिरस्य चावधिहेत्वनुपलब्धेर्नित्यत्वम् ।</segment> <segment>निर्विकारस्य च भोगासंभवात् , विकारस्य च क्रियाफलत्वात् , क्रियावेशात्मकत्वाच्च कर्तृत्वस्य, एवमात्मकत्वाच्च संसारित्वस्य, देहादेश्च बुद्धिपर्यन्तस्य भोक्तृत्वानुपपत्तेः,</segment> <segment>तद्व्यतिरिक्तः संसारी कर्ता भोक्ताऽहंप्रत्ययविषय इत्यपरे प्रतिजानते ।</segment> <segment>कथं पुनस्तद्व्यतिरिक्तत्वं मन्यन्ते ।</segment> <segment>तस्य भोक्तृत्वानुपपत्तेरित्युक्तम् ॥</segment>
<segment>कथं तस्य भोक्तृत्वानुपपत्तिरिति ?</segment> <segment>उच्यते —</segment> <segment>भूतसङ्घातस्तावत् शरीरम् ।</segment> <segment>तत्र व्यस्तानां समस्तानां वा युगपत्  क्रमेण वा भोगः परिकल्प्येत, सर्वथाप्यसंभवः ।</segment> <segment>यदि तावत् व्यस्तानां युगपत् परिकल्प्येत,  ततः स्वार्थप्रयुक्तत्वात् प्रवृत्तेरङ्गाङ्गिभावो नावकल्पेत ।</segment> <segment>न चाङ्गाङ्गिभावमन्तरेण सङ्घात उपपद्यते ।</segment> <segment>तस्मान्न व्यस्तेषु युगपद् भोगः ।</segment>
<segment>अस्ति तर्हि क्रमेण विरोधाद्वरगोष्ठीवदिति, नैतदेवं युक्तम् ;</segment> <segment>तत्र भोग्यस्यासाधारणत्वात् , असाधारणत्वञ्च प्रतिपुरुषनियमात् ,</segment> <segment>इह पुनर्विपरीतम् ;</segment> <segment>बहूनां सन्निधौ साधारणे च भोग्ये प्रतिनियतभोगव्यवस्थाहेत्वसम्भवात् ।</segment> <segment>अस्तु  तर्हि समूहस्य;</segment> <segment>तिलज्वालावच्चेतनासमन्वयोपपत्तेः,</segment> <segment>मा भूत् प्रत्येकं युगपत् क्रमेण वा, नैतदेवम् ; भोगेषु समूहासंभवात् ।</segment> <segment>कथमसंभवः ?</segment> <segment>भोक्तुर्भोगं प्रति प्राधान्यात् ।</segment> <segment>ननु  भोगेऽपि समूहो दृष्टः, यथा स्त्रीपुंसयोः,</segment> <segment>नैतत् सारम् ; सन्दिग्धत्वात् ,</segment> <segment>समूहस्य ? उत तद्व्यतिरिक्तस्येति ।</segment> <segment>तिलज्वालायान्तु विपरीतम् ; समूहकार्ये समूहिनां गुणभावोपपत्तेः ।</segment>
<segment>अस्त्वेकस्य तर्हि नियतो भोगः, न; तत्रापि कस्यैकस्येत्यनवधारणात् ।</segment> <segment>किमवधारणेन ? विनाऽपि तेन विवक्षितार्थोपपत्तेः ?</segment> यद्येवं, समेषु केषाञ्चिद्गुणभावानुपपत्तेरयुक्तः कार्यात्मकेषु ।</segment> <segment>एवं कारणात्मकेष्वपि समानश्चर्चः ; भूतस्वाभाव्याविशेषात् ।</segment> <segment>तथोभयात्मके समूहे ।</segment> <segment>तस्माद् देहादिव्यतिरिक्तमहंप्रत्ययविषयं मन्यन्ते ॥</segment>
<segment>भोक्तैव केवलं न कर्तेत्येक इति ॥</segment> <segment>पूर्वोक्तस्यैव देहादिव्यतिरिक्तस्य कर्तृत्वमतत्स्वभावं मन्वाना भोक्तैव केवलोऽहंप्रत्ययविषय इत्येके प्रस्थिताः ।</segment> <segment>करोमि, जानामि, भुञ्जे चेति न सर्वदाऽहंप्रत्ययेनानुषङ्गः, तेन नायं तद्विषयः ।</segment> <segment>यदि स्यात् , न तदुल्लेखविकल उदियात् ।</segment> <segment>ननु भोक्तापि तर्हि नासौ; तदुल्लेखाभावात् ,</segment> <segment>नैतदेवम् ; अहमिति चेतनत्वसमुल्लेखात् , तदर्थत्वात्सर्वस्य, तदात्मकमेव भोक्तृत्वम् , इति भोक्तैव केवलमिति युक्तं मन्यन्ते ।</segment>
<segment>अस्ति तद्व्यतिरिक्त ईश्वरः सर्वज्ञः सर्वशक्तिरिति केचिदिति ॥</segment> <segment>तस्मादपि देहादिव्यतिरिक्तादहंप्रत्ययविषयादन्यः सर्वस्येशिता,</segment> <segment>ततश्चेशितव्यस्य सर्वात्मना वेत्ता,</segment> <segment>नियमनशक्तिसम्पन्नश्च शरीरिणां मनसाप्यचिन्त्यरूपात् तनुभुवनविरचनकार्यात् प्रेक्षावत्कर्तृकत्वमन्तेणासम्भाव्यमानात् , कुलालादिरिव घटादिकार्यात्प्रतिपन्नः सातिशयानां काष्ठाप्राप्तिः परिणामानामुपलब्धा ।</segment> <segment>सातिशयञ्च ज्ञानम् , अतः क्वचित् काष्ठां प्राप्तं सर्वविषयमिति सर्ववित् , सर्वदा सिद्धः, ईश्वरः प्रतिपन्नो ब्रह्मशब्दार्थ इति केचित् प्रतिपेदिरे ।</segment> <segment>ननु ‘अहमिति सर्वो लोक आत्मानं प्रत्येति ।</segment> <segment>आत्मा च ब्रह्मे’त्यहंप्रत्ययविषयस्यात्मनो ब्रह्मत्वेन तद्विप्रतिपत्तौ ब्रह्मविप्रतिपत्तिं दर्शयितुं प्रक्रान्तं,</segment> <segment>तत् कथमनहंप्रत्ययविषयेऽनात्मनीश्वरे ब्रह्मत्वविप्रतिपत्तिः प्रदर्श्यते ?</segment> <segment>उच्यते —</segment> <segment>ब्रह्मणि विप्रतिपत्तिप्रदर्शनस्य प्रक्रान्तत्वादहंप्रत्ययविषयविप्रतपत्त्यापि प्रणाड्या ब्रह्मविप्रतिपत्तिरेव निर्दिश्यते ।</segment> <segment>यतो नाहंविषयविप्रतिपत्तिप्रदर्शनेन किञ्चित् कृत्यमस्ति ।</segment> <segment>तस्मात् साध्वेतत् ॥</segment>
<segment>आत्मा स भोक्तुरित्यपर इति ॥</segment>
<segment>योऽयमहमित्युल्लिख्यमानश्चेतनो भोक्ता, स ब्रह्मेति कैश्चित्प्रतिपन्नः, तस्याहंप्रत्ययसिद्धो भोक्तृत्वावभासः ।</segment> <segment>स मिथ्यैवानिर्वचनीयानाद्यविद्याविलसितः ।</segment> <segment>परमार्थतस्तु यः सर्वज्ञ ईश्वरोऽहंप्रत्ययेऽनन्तर्भूतः प्रमाणान्तरानवसितः, सोऽस्यात्मा स्वरूपम् ।</segment> <segment>एवमसौ बृंहत्यर्थान्वयाद् ब्रह्मशब्दाभिधानीयतां लभते;</segment> <segment>इतरथा तद्रूपविकलस्य न निरङ्कुशं बृहत्त्वम् , इति न ब्रह्मशब्दाभिधेयः स्यात् ।</segment> <segment>एवं बहवो विप्रतिपन्ना युक्तिवाक्यतदाभाससमाश्रयाः सन्तः  इत्युपसंहरति ।</segment> <segment>एवम् उक्तेन प्रकारेण केचित् किञ्चिद् ब्रह्मेति प्रतिपन्नाः ।</segment> <segment>किमेवमेव मनोरथमात्रेण ?</segment> <segment>नेत्याह,</segment> <segment>युक्तिं प्रमाणानां स्वविषयनिश्चयेऽनुग्राहिकां तर्कशब्दपर्यायां, वाक्यञ्च प्रतिवेदान्तं यथावद् ब्रह्मस्वरूपप्रतिपादनपरमालोचयन्तः ।</segment> <segment>‘आत्मा स भोक्तुरि’ति युक्तिवाक्याभ्यामन्त्यं पक्षं निश्चितवन्तः सम्यग्दर्शिनः ।</segment> <segment>इतरे तु — युक्तय इवावभासन्त इति युक्त्याभासाः,</segment> <segment>न परमार्थतो युक्तयः, ताः समाश्रित्य, वाक्यानीवावभासन्ते, न तानि वाक्यानि; अतत्परत्वात् ;</segment> <segment>तानि वाक्याभासानि परिगृह्य, पक्षान्तरेषु विप्रतिपन्नाः ।</segment> <segment>युक्त्याभासत्वं लेशतो दर्शितमेव देहादिव्यतिरिक्तात्मपक्षं दर्शयद्भिः ।</segment> <segment>इतरेषां युक्त्याभाससिद्धत्वं स्वावसरे दर्शयिष्यामः ।</segment> <segment>दर्शितं च लेशत उत्तरोत्तरपक्षग्रहणकारणप्रदर्शनेन, वाक्याभासतां तु तत्र तत्राधिकरणे सिद्धान्तयिष्यन्तः प्रदर्शयिष्यामः ।</segment>
<segment>तत्राविचार्य यत् किञ्चित् प्रतिपद्यमानो निःश्रेयसात् प्रतिहन्येतानर्थञ्चेयादिति ॥</segment> <segment>तत्रैवं स्थिते मुमुक्षुर्ब्रह्मज्ञानेन परं निःश्रेयसमाप्तुकामोऽविचार्य एतच्छास्त्रमश्रुत्वा प्रवर्तमानोऽन्त्यपक्षादर्वाचीनं कंचित् पक्षं परिगृह्णीयात् ,</segment> <segment>तदा मोक्षस्य सम्यग् ज्ञानफलत्वात् , तस्य चातथाभावान्निःश्रेयसात् प्रतिहन्येत  मोक्षफलं न प्राप्नुयात् ।</segment> <segment>अनर्थञ्च प्रतिपद्येत;</segment> <segment>‘अन्धं तमः प्रविशन्ति ये के चात्महनो जनाः’ इति श्रुतेः ।</segment> <segment>अनात्मदर्शनेनात्मनोऽसत्कल्पत्वापादनमात्महननम् ।</segment> <segment>एवंरूपस्यात्महननस्य कृतत्वात् ,</segment> <segment>अन्यथाऽऽत्मनो हननासम्भवात् , प्राणत्यागस्य प्रकृतानुपयोगादिति ॥</segment>
<segment>तस्माद् ब्रह्मजिज्ञासोपन्यासमुखेन वेदान्तवाक्यमीमांसा तदविरोधितर्कोपकरणा निःश्रेयसप्रयोजना प्रस्तूयत इति ॥</segment> <segment>ब्रह्मजिज्ञासोपन्यासव्याजेन जिज्ञासापदेनान्तर्णीतमीमांसावेदान्तवाक्यानामारभ्यते ।</segment> <segment>अथवा ब्रह्मज्ञाने कर्तव्यतयोपदिष्टे तज्ज्ञानाय प्रवृत्तेभ्योऽर्थादेव तत्प्रतिपादनं प्रतिज्ञातम् , इति तदर्थं वेदान्तमीमांसाऽऽरभ्यते ।</segment> <segment>किंप्रयोजना ? किमुपकरणा चेति ?</segment> <segment>उच्यते —</segment> <segment>तदविरोधितर्कोपकरणा निःश्रेयसप्रयोजना चेति ॥</segment> <segment>तैः वेदान्तैः, अविरोधी तर्कः ;  युक्तिः,  उपकरणम्   इतिकर्तव्यता, सहकारिकारणमिति यावत् ।</segment> <segment>अथवा तर्कः अनुमानं, वेदान्तैरविरुद्धम् ; तदर्थप्रतीतेरेव दृढत्वहेतुतयोपकरणमस्या इत्यर्थः ॥१॥</segment>
<segment>इति परमहंसपरिव्राजकादि-श्रीशङ्करभगवत्पादान्तेवासिवर-श्रीपद्म-पादाचार्यकृतौ पञ्चपादिकायां  विषय-प्रयोजनाक्षेपपरिहारवर्णनं नाम तुरीयवर्णकं समाप्तम्॥</segment>