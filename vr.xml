<segment>पालने विमलसत्त्ववृत्तये, जन्मकर्मणि रजोजुषे, लये । तामसाय जगतः, पराकृतद्वैतजालवपुषे नमः सते ॥ १ ॥</segment>

<segment>यस्याः प्रसादमवलम्ब्य जगद्गुरूणामप्यस्खलद्बहुगुणाः प्रसरन्ति वाचः ।
सा वेदशास्त्रपरिनिर्मितवन्द्यदेहा भूयात्समग्रवरदैव सरस्वती नः ॥ २ ॥</segment>

<segment>विघ्नाभितापमपहत्य मदीयकृत्यबीजं प्रवृद्धमदनुग्रहवर्षपातैः ।
संप्रार्थितः सिततरोऽपि गणेशमेघः सिञ्चन्नभीष्टफलमङ्कुरयत्वमोघम् ॥ ३ ॥</segment>

<segment>श्यामोऽपि श्रुतिकमलावबोधरागः शान्तः सन्नयति तमोविनाशमन्तः ।
नीरूपं प्रथयति योऽपि गोसहस्रैः तं व्यासं  नमत जगत्यपूर्वभानुम् ॥ ४ ॥</segment>

<segment>उद्धृत्य वेदपयसः कमलामिवाब्धेरालिङ्गिताखिलजगत्प्रभवैकमूर्तिम् ।
विद्यामशेषजगतां सुखदामदाद्यस्तं शङ्करं विमलभाष्यकृतं नमामि ॥ ५ ॥</segment>

<segment>वन्दे तमात्मसम्बुद्धस्फुरद्‍ब्रह्मावबोधतः । अर्थतोऽपि न नाम्नैव योऽनन्यानुभवो गुरुः ॥ ६ ॥</segment>

<segment>प्रकाशात्मा यतिः सम्यक् प्राप्तविद्याशुशुतया । यथाश्रुतं यथाशक्ति व्याख्यास्ये पञ्चपादिकाम् ॥ ७ ॥</segment>

<segment>विदितसकलवेद्यैर्न प्रशंसन्ति लोके ग्रथितमपि महद्भिः किं पुनर्मादृशेन ।
इति विफलसमेऽस्मिन् वाग्व्ययेऽहं पवृत्तः स्वमतिविमलतायै क्षन्तुमर्हन्ति सन्तः ॥ ८ ॥</segment>

<segment>प्रारिप्सितस्य ग्रन्थस्याविघ्नेन परिसमाप्तिप्रचयगमनाभ्यां शिष्टाचारपरिपालनाय चाभिलषितदेवतापूजानमस्कारः कर्तव्यः,</segment> <segment>शास्त्रार्थश्च तत्त्वंपदार्थविवेकोपायलभ्यः प्रत्यग्‍ब्रह्मणोरेकत्वलक्षणः सङ्क्षेपतो दर्शनीयः कृत्स्नस्य भाष्यस्य तत्र तात्पर्यकथनाय,</segment> <segment>इति तदुभयं श्रुत्यर्थाभ्यां सङ्क्षेपतो दर्शयति - <prateeka>अनाद्यानन्दकूटस्थज्ञानानन्तसदात्मने ।</prateeka></segment> <segment><prateeka>अभूतद्वैतजालाय साक्षिणे ब्रह्मणे नम इति ॥</prateeka>  कृत्स्नस्य भाष्यस्य ब्रह्मात्मैकत्वे तात्पर्यमत्र दर्शितम् ; उत्तरत्र विभज्य तात्पर्यदर्शनात् ।</segment> <segment>अत्र देवतागुरुविषया पूजानमस्काराद्युपबृंहिता भक्तिर्वक्तुरुक्तप्रयोजनसंपादिन्यपि श्रोतॄणामपि विद्याङ्गभावं प्रतिपद्यत इति वाङ्मनःकायप्रणिधानैर्गुरूनभिपूजयति - <prateeka>नमः श्रुतिशिरःपद्मषण्डमार्तण्डमूर्तये इत्यादिभिः श्लोकैः॥</prateeka></segment> <segment>यत्कार्यमुद्दिश्य मङ्गलाचरणं सम्पादितम् , तन्निर्दिशति <prateeka>पदादिवृन्तभारेणेति ।</prateeka></segment> <segment>*ननु* - नेदं भाष्यं व्याख्यानपदवीमुपारोढुमर्हति ; भाष्यलक्षणाभावात् ,</segment> <segment>“सूत्रार्थो वर्ण्यते यत्र वाक्यैः सूत्रानुकारिभिः । स्वपदानि च वर्ण्यन्ते भाष्यं भाष्यविदो विदुरि”ति हि भाष्यलक्षणं वदन्ति ।</segment> <segment>तत्रा”थातो ब्रह्मजिज्ञासे”ति सूत्रेऽनुवादपरिहाराय शास्त्रे पुरुषप्रवृत्तिसिद्धये च कर्तव्येति पदमध्याहर्तव्यम् ।</segment> <segment>तत्र जिज्ञासापदेनान्तर्णीतं विचारमुपलक्ष्यानुष्ठानयोग्यतया साधनचतुष्टयसम्पन्नस्य ब्रह्मज्ञानाय विचारः कर्तव्य इति सूत्रवाक्यस्य श्रौतोऽर्थः सम्पद्यते ।</segment> <segment>अर्थादधिकारिविशेषणमोक्षसाधनं ब्रह्मज्ञानमिति सिद्ध्यति,</segment> <segment>सन्निधानाच्च वेदान्तवाक्यविचारः, इति श्रुत्यर्थाभ्यां साधनचतुष्टयसम्पन्नस्य मोक्षसाधनब्रह्मज्ञानाय वेदान्तवाक्यविचारः कर्तव्य इति सूत्रवाक्यस्य तात्पर्येण प्रतिपाद्योऽर्थोऽवगतः ।</segment> <segment>तत्रेदं भाष्यं न सूत्रार्थकलामपि प्रतिपादयति,</segment> <segment>अतो न व्याख्यानार्हम् – इति,</segment> <segment>एतं शङ्कितं दोषं परिहरन् भाष्यखण्डस्य सूत्रेणार्थादुपात्तविषयप्रयोजनप्रतिपादने तात्पर्यं दर्शयति - <prateeka>”युष्मदस्मत्प्रत्ययगोचरयोरि”त्याद्य“हमिदं ममेदमिति नैसर्गिकोऽयं लोकव्यवहारः” इत्यन्तं भाष्यम् – “अस्यानर्थहेतोः प्रहाणायाऽऽत्मैकत्वविद्याप्रतिपत्तये सर्वे वेदान्ता आरभ्यन्ते” इत्यनेन भाष्येण पर्यवस्यत् , शास्त्रस्य विषयः प्रयोजनं चार्थात् प्रथमसूत्रेण सूत्रिते इति प्रतिपादयतीति ॥</prateeka></segment> <segment>तत्र “नैसर्गिकोऽयं लोकव्यवहारः” इत्यन्तं भाष्यमिति ग्रन्थः “शास्त्रस्य विषयं प्रयोजनं च प्रतिपादयती”त्युत्तरेण सम्बध्यते ।</segment> <segment>ननु – कथं भाष्यद्वयमेव विषयप्रयोजने प्रतिपादयति ?</segment> <segment>शास्त्रारम्भनिमित्तविषयप्रयोजनसिद्धिहेतोरध्यासस्योपस्थापकत्वादिति ब्रूमः ;</segment> <segment>हेतुवचनं हि प्रतिज्ञातार्थमेव साधयति ॥</segment> <segment>तथा हि – एतत् शास्त्रम् , आरम्भणीयम् , सम्भावितविषयप्रयोजनवत्त्वात् , कृष्याद्यारम्भवत् ;</segment> <segment>शास्त्रं च, सम्भावितविषयप्रयोजनम् , अविद्यात्मकबन्धप्रत्यनीकत्वात् , जाग्रद्बोधबदिति ।</segment> <segment>तदेवं शास्त्रस्यारम्भनिमित्तविषयप्रयोजनवत्त्वप्रत्यनीकस्य बन्धस्याविद्यात्मकत्वं निर्दिशत् भाष्यद्वयं विषययोजने प्रतिपादयतीति ॥</segment> <segment>ननु बन्धस्याविद्यात्मकत्वलक्षणो हेतुरसिद्धः,</segment> <segment>कथमसिद्धमसिद्धेन साध्यत इत्यत आह - <prateeka>सर्वे वेदान्ता आरभ्यन्त इत्यनेन भाष्येण पर्यवस्यदिति ॥</prateeka></segment> <segment>विषयादिसिद्धिहेतोरध्यासस्य सिद्धिहेतुभूतानि लक्षण-सम्भावना-सद्भाव-प्रमाणानि प्रतिपादयता भाष्येण सह लक्षणादिभिः स्वार्थमध्यासं साधयित्वा विषयप्रयोजने साधयतीत्यर्थः ।</segment> <segment>अत एव व्यवधानाव्यवधानाभ्यां विषयादेः साधकत्वादेतदन्तमनेन पर्यवस्यदिति भाष्यस्य विभागेनोपादानं कृतम् ॥</segment> <segment>*ननु* - तर्हि “सर्वलोकप्रत्यक्ष” इत्यनेन पर्यवस्यदिति वक्तव्यम् ,</segment> <segment>*सत्यम्* ;</segment> <segment>“अस्यानर्थहेतोरि”ति भाष्यस्य विषयप्रयोजनयोर्वेदान्तवाक्यसम्बन्धकथनद्वारेण विचारशास्त्रसम्बन्धप्रतिपादनपरत्वात् विचारशास्त्रीयविषयप्रयोजनसाधने सव्यवधानत्वसाम्येन पूर्वभाष्येण सहोपादानं कृतम् ॥</segment> <segment>*ननु* - एवमप्यसूत्रसम्बन्धिनी विषयप्रयोजने किमिति प्रतिपाद्येते ? इत्यत आह - <prateeka> विषयः प्रयोजनं चार्थात्प्रथमसूत्रेण सूत्रिते इतीति  ॥ </prateeka></segment>  <segment>इतिशब्दो हेतौ ।</segment> <segment>यस्मात्प्रथमसूत्रेणार्थात्सूत्रिते, तस्मात्प्रतिपादयतीति ।</segment>
<segment>कः पुनरस्य सूत्रस्य प्रसङ्गः ?</segment> <segment>*उच्यते* ;</segment> <segment>नित्येनैवाध्ययनविधिनाधीतस्वाध्यायो वेदान्तवाक्येष्वापातदर्शनेनेदमवगच्छति – “आत्मनस्तु कामाय सर्वं प्रियमि”त्युपक्रमात्सर्वतो विरक्तस्यात्मप्रेप्सोः – “आत्मनि विज्ञाते सर्वमिदं विज्ञातम्” “एतावदरे खल्वमृतत्वमि”त्युपसंहारादमृतत्वसाधनमात्मदर्शनं “द्रष्टव्य” इत्यनूद्य तादर्थ्येन मनननिदिध्यासनाभ्यां फलोपकार्यङ्गाभ्यां सह श्रवणं नामाङी विधीयत इति ।</segment> <segment>स च – तत्र कियद्विशेषणपर्यन्तोऽधिकारी ?</segment> <segment>को वाऽसौ वेदन्तवाक्यविचारः ?</segment> <segment>अन्यतः प्राप्तोऽप्राप्तो वा ?</segment> <segment>कथं चात्मज्ञानं मोक्षसाधनम् ?</segment> <segment>किंप्रमाणकं च तत् ?</segment> <segment>किं वा तदात्मतत्त्वम् ?</segment> <segment>किंप्रमाणकं चेति जिज्ञासते ।</segment> <segment>तं च जिज्ञासुं पुरुषार्थकाममुपलभमानो भगवान् बादरायणः साधनचतुष्टयसम्पन्नस्य मोक्षसाधनब्रह्मज्ञानाय वेदान्तवाक्यविचारं विदधतो विधेरपेक्षिताधिकारिविषयफलानुबन्धत्रयमागमिकमपि न्यायेन निर्णेतुं सूत्रयामास – “अथातो ब्रह्मजिज्ञासे”ति ; श्रुतिसूत्रयोरैकरूप्यावगमात् ।</segment> <segment>मनननिदिध्यासनयोश्च श्रवणाङ्गत्वमुत्तरत्र वक्ष्यामः ॥</segment>
<segment>*ननु* - “श्रोतव्य” इति विधिर्मोक्षसाधनब्रह्मात्मज्ञानाय वेदान्तवाक्यविचारं साधनचतुष्टयसम्पन्नस्य विधातुं न शक्नोति ; श्रवणादीनां विषयावगमं प्रत्यन्वयव्यतिरेकसिद्धसाधनत्वात् ,</segment> <segment>न चावघातादिवदुभयार्थता सम्भवति ; दृष्टादृष्टप्रकारद्वयसाध्यापूर्ववदिहादृष्टसाध्यस्याभावात् , आत्मावगमस्य दृष्टोपायमात्रसाध्यत्वात् – इति ,</segment> <segment>*नैतत्सारम्* ;</segment> <segment>आत्मतत्त्वापरोक्षस्य सर्वादृष्टसाध्यत्वस्य वक्ष्यमाणत्वादवघातादिवदुभयार्थतया विधानोपपत्तेः ।</segment> <segment>*ननु* विधिपरत्वे वेदान्तानां तन्निष्ठतया ब्रह्मस्वरूपस्यासिद्ध्यादिदोषप्रसङ्गान्नास्ति श्रवणादिविधानमिति भाष्यकारैरेव दर्शितम् ,</segment> <segment>*सत्यं ज्ञानविधिस्तत्र निराकृतः*,</segment> <segment>न श्रवणादिविधिः ; तत्रोक्तदोषप्रसङ्गाभावात् ।</segment> <segment>कथम् ? दर्शनविधाने हि ब्रह्म कर्मतया गुणभुतं प्रसज्यते,</segment> <segment>ब्रह्मदर्शनमुद्दिश्य विचारविधाने तु स्वप्रधानफलभूतदर्शनविशेषणतया ब्रह्मापि स्वप्रधानं भवति,</segment> <segment>न तु गुणभूतमिति, वेदान्तैर्ब्रह्मणि स्वप्रधाने प्रतिपाद्यमाने तद्दर्शनाय श्रवणादिविधानं नैव विरुध्यते ।</segment> <segment>*ननु* एवमप्युपक्रमोपसंहाराभ्यामेकस्मिन्नात्मप्रतिपादनपरे वाक्ये कथमवान्तरवाक्यैः श्रवणादिविधानं कल्प्यत इति ?</segment> <segment>*अवान्तरवाक्यभेदेन “विविदिषन्ती”ति यज्ञादीनां ज्ञानसंयोगविधानवत् ,</segment> <segment>“उपरि हि देवेभ्य” इत्युपरिधारणविधानवत् ,</segment> <segment>मलवद्वाससो व्रतकलापविधानवच्चेति ब्रूमः ।</segment> <segment>*अथवा* - “तस्माद् ब्राह्मणः पाण्डित्यं निर्विद्य” इत्यादिवाक्यं श्रवणादिविधायकमस्तु ; तस्य तत्परत्वात् , सूत्रकारेण च वक्ष्यमाणात्वात् ।</segment> <segment>सर्वथा तावन्मनन-निदिध्यासनाभ्यामङ्गभूताभ्यां सह श्रवणविधानमस्त्येव ।</segment> <segment>अतस्तदपेक्षितानुबन्धत्रयनिर्णयाय सूत्रमारब्धम् ।</segment> <segment>कर्तव्ये चाधिकारिणा मोक्षसाधनब्रह्मज्ञानाय वेदान्तवाक्यविचारे प्रथमसूत्रेण प्रतिपादिते,</segment> <segment>स च कर्तव्यो विचारो जन्मादिसूत्रमारभ्य प्रवर्तिष्यत इति ।</segment> <segment>तत्र विध्यपेक्षितेष्वधिकारि-विषय-फलानुबन्धेषु विषयफलयोरुपपादनाय बन्धस्य मिथ्यात्वमत्र वर्ण्यत इति सूत्रसङ्गतमेवेदं भाष्यं व्याख्येयमिति ।</segment>
<segment>*ननु* यद्यर्थाद्विषयप्रयोजने सूत्रिते,</segment> <segment>तर्हि भाष्यकारेण सूत्रस्य तत्र व्यापारं दर्शयित्वाऽऽक्षेपसमाधानपूर्वकं साक्षादेव प्रतिपादनीये विषयप्रयोजने ; अन्यथा सूत्रकारभाष्यकारयोस्तत्र तात्पर्याभावप्रसङ्गादिति,</segment> <segment>तत्राह - *एतच्च तस्माद् ब्रह्म जिज्ञासितव्यमित्यादिभाष्ये स्पष्टतरमिति* ॥</segment> <segment>भाष्यकारेणोक्तमिति प्रदर्शयिष्याम इत्यध्याहारः ।</segment> <segment>प्रथमग्रन्थोक्तमेवार्थमाक्षेपसमाधानपूर्वकमतितरां स्पष्टीकर्तुं चोदयति - *अत्राह यद्येवमिति* ॥</segment> <segment>*ननु* “अस्यानर्थहेतोरि”ति भाष्यवत्पूर्वभाष्यमपि विषयादिकमेव प्रतिपादयति, कुतस्तत्र पर्यनुयोग इति ?</segment> <segment>नेत्याह - *अहं मनुष्य इति देहेन्द्रियादिष्वित्यादिनेति* ॥</segment> <segment>अत्र विचारकर्तव्यताविषयप्रयोजनाध्यासानामुत्तरोत्तरेण पूर्वपूर्वस्य साध्यत्वस्य सूत्रेणैव सूचितत्वादध्याससाधनद्वारेण विषयप्रयोजने साधयित्वा विचारकर्तव्यता साधनीयेति क्रमनियमं विवक्षन्नाह - *’उच्यत’ इत्यारभ्य ’वक्षति चैतदि’त्यतः प्राक्तनेन ग्रन्थेन* ॥</segment> <segment>*ननु* ब्रह्मज्ञानप्रयोजनां विचारकर्तव्यतां सूचयता सूत्रेण कथं बन्धनिवृत्तिर्विचारविज्ञानयोः प्रयोजनत्वेन सूत्रितेति ?</segment> <segment>तत्राह - *ब्रह्मज्ञानं हि सूत्रितमनर्थहेतुनिबर्हणमिति* ॥</segment> <segment>विचारसाध्यज्ञानस्य प्रयोजनमाकाङ्क्षन्विचारविधिरधिकारिविशेषणं मोक्षं प्रयोजनत्वेन प्रमिमीत इत्यर्थः ।</segment> <segment>*ननु* अनर्थो नरकपातादिलक्षणोऽन्य एव,</segment> <segment>शरीरादिप्रतिभासस्य च मिथ्यात्वं साध्यते, इति किं केन सङ्गतमिति ?</segment> <segment>नेत्याह* *अनर्थश्च प्रमातृताप्रमुखं कर्तृत्वभोक्तृत्वमिति* ॥</segment> <segment>निवर्त्यतां तर्हि ज्ञानेन वस्तुभूतमेव प्रमातृत्वकर्तृत्वभोक्तृत्वमिति ?</segment> <segment>नेत्याह - *तद्यदिवस्तुकृतमिति* ॥</segment> <segment>*तथा हि* - चित्रावयविनि नीलविशिष्टद्रव्यज्ञानं स्वविषयं वा स्वविषयसमवेतं वा रसादिकं विरोधिनं वा पीतिमादिगुणं न निवर्तयति,</segment> <segment>स्वविषयानवबोध एव केवलस्तेन निवर्त्यते ।</segment> <segment>स्वाश्रयगतं वस्तु ज्ञानेन निवर्तत इति चेत् , न ; घटादिज्ञानेनात्मगतधर्माधर्मादिगुणनिवृत्तेः ।</segment> <segment>न चाश्रयविषयोभयसम्बन्धिवस्तु ज्ञानेन निवर्तते ; आत्मनः शरीरविषयज्ञानेन देहात्मसम्बन्धाद्यनिवृत्तेरिति ।</segment> <segment>*ननु* न दृष्टसामर्थ्याद् ज्ञानाद्बन्धनिवृत्तिः,</segment> <segment>येनाविद्यात्मत्वं वर्ण्येत,</segment> <segment>किंत्वागम एव ज्ञानाद्बन्धनिवृत्तिं श्रावयति ।</segment> <segment>*ननु* श्रुतोपपत्त्यर्थमेव बन्धस्याविद्यात्मत्वं वर्णनीयमेव ;</segment> <segment>यथाऽऽग्नेयादीनां षण्णां यागानामधिकारापूर्वविषयतयाऽपूर्वकरणभावे श्रुतेऽपि कालान्तरभाविप्रधानापूर्वसाधनत्वोपपत्त्यर्थं क्रमभावियागकर्मजन्यानि मध्यवर्तीन्यवान्तरापूर्वाणि कल्प्यन्ते,</segment> <segment>यथा वा श्रुतस्यैव स्वर्गसाधनत्वस्योपपत्तयेऽपूर्वं कल्प्यते, तद्वत् ।</segment> <segment>*ननु* तत्र क्षणिकानां कर्मणां कालान्तरवर्तिफलसाधनत्वाभावव्याप्तिनियमाल्लोके, वेदेऽपि स्वर्गापूर्वसिद्ध्यै मध्येऽपूर्वाणि कल्प्यन्ते श्रुतोपपत्तय इति,</segment> <segment>तर्हीहापि व्याप्तिनियतिरस्तीत्याह - *यतो ज्ञानमज्ञानस्यैव निवर्तकमिति* ॥</segment> <segment>अतः सूत्रस्यैव बन्धस्याविद्यात्मकत्वे व्यापारात्सूत्रार्थविचारकर्तव्यतोपपत्त्यर्थप्रयोजनसाधनायाध्यासो वर्णनीय इत्याह - *तद्यदीत्यादिना सूत्रार्थोपपत्त्युपयोगितयेत्यनेन ग्रन्थेन* ॥</segment> <segment>*ननु* सूत्रेण प्रथमप्रतिपन्नं प्रतिपाद्यमर्थमुल्लङ्‍घ्य किमिति चरमप्रतिपन्नमार्थिकार्थमेव भाष्यकारः प्रथमं वर्णयतीति ?</segment> <segment>तत्राह - *सकलतन्त्रोपोद्घात इति* ॥</segment> <segment>प्रतिपाद्यमर्थं बुद्धौ संगृह्य प्रागेव तदर्थमर्थान्तरवर्णनमुपोद्घातः ।</segment> <segment>प्रतिपाद्यं बहिरेव प्रतिज्ञाय पश्चात्तत्सिद्धिः हेतुवर्णनं प्रतिपादनमिति विभागः ।</segment> <segment>*तन्त्रमिति* तन्त्रार्थो ब्रह्मात्मैकत्वमुच्यते ।</segment> <segment>*ननु* भवतु प्रयोजनसिद्धिहेतुरध्यासः,</segment> <segment>कथं तन्त्रार्थ सिद्धिहेतुः ?</segment> <segment>इत्याशङ्‍क्य तत्कथनाय तन्त्रार्थं प्रथमं कथयति - *तथा चास्य शास्त्रस्येति* ॥</segment> <segment>ऐदम्पर्यं प्रतिपादितमित्युत्तरेण सम्बन्धः ।</segment> <segment>तदेवैदम्पर्यं दर्शयति - *सुखैकतानेत्यादिना* ॥</segment> <segment>*अयमर्थः* - ब्रह्मात्मैकत्वे वेदान्ताः पर्यवस्यन्तीति यदिदं वेदान्तशास्त्रस्यैदम्पर्यम् ,</segment> <segment>तत् सूत्रभाष्याभ्यां प्रतिपादितमिति ।</segment> <segment>तन्त्रार्थं प्रदर्श्य तस्याध्याससिद्ध्यधीनतयाऽध्यासस्य प्रथमवर्णनीयतां दर्शयति - *तच्चाहं कर्ता सुखी दुःखीति* ॥</segment> <segment>*ननु* शास्त्रमेव प्रत्यक्षाभिमतमपि बन्धमाभासीकृत्य ब्रह्मात्मैकत्वं प्रतिपादयिष्यति, किं पृथगध्यासवर्णनेनेति ?</segment> <segment>तत्राह - *तावज्जरद्गवादिवाक्यवदिति* ॥</segment> <segment>*ननु* शास्त्रार्थसिद्धिरध्यासपराधीना चेत् , स एव तर्ह्यध्यासः सूत्रकारेण मुखतो वर्णनीयः ; तस्य प्राधान्यात् , अन्यथा तत्रातात्पर्यप्रसङ्गादिति,</segment> <segment>तत्राह - *वक्ष्यति चैतदिति* ॥</segment> <segment>तर्ह्युपोद्घातत्वात्प्रथममेवाध्यासविषयं सूत्रं प्रणेतव्यमिति चोदयति - *यद्येवमिति* ॥</segment> <segment>अर्थनिर्णयप्रधानत्वाद्वादकथालक्षणायां प्रतिपादनप्रक्रियायां प्रवृत्तः सूत्रकारो नोपोद्घातप्रक्रियायामिति परिहरति - *मैवमर्थविशेषोपपत्तेरिति* ॥</segment> <segment>तर्हि भाष्यकारेणापि यथासूत्रक्रममेव प्रवर्तितव्यम् , न तु सूत्रक्रममतिलङ्‍घ्येति ?</segment> <segment>तत्राह - *भाष्यकारस्त्विति* ॥</segment> <segment>*सुखप्रतिपत्त्यर्थम् = प्रवृत्त्यङ्गभावायेत्यर्थः ।</segment> <segment>*एवमपि* न व्याख्येयमिदं भाष्यम् ; शास्त्रादौ मङ्गलाचरणाभावात् , विघ्नोपसंसृष्टतया शास्त्रार्थेऽप्रतिपत्त्यन्यथाप्रतिपत्तिविप्रतिपत्तिसम्भवात् , शिष्टाचारपरिपालनहीनतया चानाप्तप्रणीतत्वप्रसङ्गादिति चोदयति - *ननु ग्रन्थकरणादिकार्यारम्भ इति* ॥</segment> <segment>*ननु* शिष्टानां निष्ठीवनादिप्रवृत्तिः किमन्येनानुसरणीयेति ?</segment> <segment>नेत्याह – शिष्टाचारश्च नः प्रमाणमिति* ॥</segment> <segment>*आचारः = धर्म इत्येवानुष्ठीयमानं कर्म ।</segment> <segment>*प्रमाणम् = कर्तव्यमित्यर्थः ।</segment> <segment>*ननु* प्रयोजनाभावात् किं मङ्गलाचरणादिति ?</segment> <segment>नेत्याह - *प्रसिद्धं च मङ्गलाचरणस्येति* ॥</segment> <segment>*ननु* अत्र विघ्न एव नास्ति ; अल्पारम्भत्वादिति ?</segment> <segment>नेत्याह *महति चेति* ॥</segment> <segment>*ननु* सम्भावनामात्रान्न प्रवृत्तिर्विघ्नशान्तये,</segment> <segment>किन्तु निश्चयादित्यत्राह - *प्रसिद्धं चेति* ॥</segment> <segment>*ननु* लोकप्रसिद्धिर्निर्मूला न विघ्ननिश्चयहेतुः, इत्यत आह - *विज्ञायते चेति* ॥</segment> <segment>उपसंहरति - *तत्कथमिति* ॥</segment> <segment>“सर्वदा सर्वकार्येषु नास्ति तेषाममङ्गलम् ।येषां हृदिस्थो भगवान्मङ्गलायतनं हरिः” इति स्मृतेः शिष्टाचारप्रतिपालनाय विघ्नोपशान्तये च विशिष्टदेवतातत्त्वानुस्मरणलक्षणं मङ्गलाचरणं कृतमित्याह - *अत्रोच्यत इति* ॥</segment> <segment>किं तत्र प्रमाणमिति ?</segment> <segment>अत आह - *युष्मदस्मदित्यादीति* ॥</segment> <segment>इत्यन्तमेव भाष्यं प्रमाणमित्यर्थः, मङ्गलाचरणमिति वा ।</segment> <segment>कथमिदं विशिष्टदेवतानुस्मरणं गमयतीति ?</segment> <segment>तत्राह - *अस्य चायमर्थ इति* ॥</segment> <segment>*ननु* नेह विशुद्धात्मतत्त्वदेवताऽनुस्मर्यते,</segment> <segment>किन्त्वध्यासाभावो वर्ण्यत इति ;</segment> <segment>*सत्यम्*</segment> <segment>तादर्थ्येन तत्त्वमप्यनुस्मर्यत इत्याह - *तत्कथंचनेति* ॥</segment> <segment>*ननु* अन्यपरत्वाद्देवतानुस्मृतिरविवक्षिता न कार्यकरीति,</segment> <segment>नेत्याह -*तदन्यपरादेवेति* ॥</segment> <segment>अन्यार्थमपि देवतानुस्मरणं स्वभावादेव विघ्नोपप्लवं धक्ष्यति,</segment> <segment>धूमार्थ इव वह्निस्तृणादिकमित्यभिप्रायः।</segment> <segment>व्याख्येयत्वं प्रतिपादितमुपसंहरति - *तस्मादिति ॥</segment> <segment>अन्यार्थप्रवृत्तेन “युष्मदस्मदि”त्यादिपदद्वयमर्थाद्व्याख्यातम् ॥</segment>
<segment>उत्तरपदं व्याख्यातुं भाष्यमाददाति - <prateeka> विषयविषयिणोरित्यादिना  ॥</prateeka></segment> <segment>तत्र द्विविधो विरोधः,</segment> <segment>द्विविधा चेतरेतरभावानुपपत्तिः ;</segment> <segment>कथम् ? द्वयोः पदार्थयोरेकदेशकालावस्थानसामर्थ्याभावः पदार्थधर्मो विरोधः ; तन्निमित्तोऽवस्थानलक्षणकार्याभाव इतरेतरभावानुपपत्तिरित्येकः स्कन्धः ।</segment> <segment>अपरस्तु पदार्थयोरितरेतरात्मतासामर्थ्याभावः पदार्थधर्मो विरोधः ;</segment> <segment>तन्निमित्त इतरेतरात्मतालक्षणकार्याभावानुपपत्तिरित्यतो द्वैविध्यात्पृच्छति - *कोऽयं विरोध इत्यादिना* ॥</segment> <segment>तत्र प्रथमं पक्षं दूषयति *यदि तावदित्यादिना सहावस्थानमुक्तमित्यन्तेन ग्रन्थेन* ॥</segment> <segment>तत्र तमःप्रकाशशब्दाभ्यां छायाऽतपशीतोष्णग्रहणमङ्गीकृत्य तत्रापि सहावस्थानमुक्तं वेदितव्यम् ।</segment> <segment>इदानीं द्वितीयं पक्षमवलम्बते -  <prateeka>उच्यते परस्परात्मतालक्षणो विरोध इत्यादिना  ॥</prateeka></segment> <segment> *ननु* तमो नामाऽलोकाभावमात्रमिति केचित् ,</segment> <segment>रूपदर्शनाभावमात्रमित्यन्ये,</segment> <segment>तत्कथं दृग्दृश्ययोर्भावरूपयोरिदं दृष्टान्तत्वेनाद्रियत इति ?</segment>  <segment>उच्यते – उपचयापचयाद्यवस्थाभेदविशेषविशिष्टरूपवत्तया चोपलभ्यमानं तमः कथं द्वयीमभावविधामासीदेत् ?</segment> <segment>बहुलालोकविततेऽपि देशे निमीलितनयनस्य गोलकान्तरवर्तितमोदर्शनमन्धकारोपलब्धिः पिहितकर्णपुटस्याऽऽन्तरशब्दोपलब्धिवन्न विरुध्यते ।</segment> <segment>आलोकविनाशितस्य च तमसः पुनर्मूलकारणादेव झटिति महाविद्युदादिजन्मवज्जन्म सिद्ध्यति ।</segment> <segment>*ननु* रूपवतो द्रव्यस्य स्पर्शवत्त्वनियमात्तद्रहितं तमः कथं रूपवद् द्रव्यमवगम्येत ?</segment> <segment>*नैष दोषः* ;</segment> <segment>वायोरन्यत्र  स्पर्शवद्‍द्रव्यस्य रूपवत्त्वनियमेऽपि रूपरहितस्य स्पर्शवतो वायोरभ्युपगमात् ,</segment> <segment>तद्वद्दर्शननियमादेव स्पर्शहीनस्य रूपवत्तमसः सिद्धेः ।</segment> <segment>धूमस्य च रूपवतश्चक्षुःप्रदेशादन्यत्र स्पर्शानुलब्धिः,</segment> <segment>तद्वत्सर्वस्पर्शहीनं तमः किं न स्यात् ?</segment> <segment>सवितृकिरणविततेऽपि देशे प्रदीपालोकजन्मविनाशयोः प्रागभावप्रध्वंसाभावेतरेतराभावेषु तमोबुद्ध्यदर्शनान्नालोकाभावमात्रं तमः ।</segment> <segment>सर्वालोकाभावश्चेत् , सर्वालोकासन्निधाने तर्हि न निवर्तेत ।</segment> <segment>बहुलान्धकारसंवृतापवरकान्तरवस्थितस्यापि बहीरूपदर्शनेन सहापवरकान्तस्तमोदर्शनान्न रूपदर्शनाभावमात्रं तम इत्यलमतिप्रसङ्गेन ।</segment>
<segment>*ननु* दृग्दृश्ययोरितरेतराभावानुपपत्तिस्तयोर्विभ्रमनिम्मित्तं तादात्म्यावभासं न निरुणद्धि,</segment> <segment>शुक्तिकारजतयोरपि हि तादात्म्यहीनयोरेव विभ्रमनिमित्तमैकाधिकरण्यमवभासते,</segment> <segment>तद्वदिहापि स्यादिति चोदयति - *कथमिति* ॥</segment> <segment>सत्यम् ; इदमंशमात्रस्याधिष्ठानस्य रजतस्य चाध्यस्यमानस्य क्वचित्तादात्म्यमस्त्येव,</segment> <segment>ततश्चाधिष्ठानसामान्यांशस्याध्यस्यमानविशेषांशस्य च क्वचित्सामान्यविशेषभावेन वा गुणगुणिभावेन वा समानाधिकृतस्यान्यत्रान्यतरांशवतः पदार्थस्य दर्शनादन्यतरांशाध्यासो विभ्रमो दृष्टः,</segment> <segment>तद्वदिहाधिष्ठानस्य चितोऽध्यस्यमानस्य चानात्मनो नास्तीत्याह - *स्वतस्तावद्विषयिणश्चिदेकरसत्वान्न युष्मदंशसम्भव इत्यादिना* ॥</segment>
<segment>*अयमाशयः* - द्रष्टुरचिदंशः स्वाभाविको वा स्यादागन्तुको वेति ।</segment> <segment>न स्वाभाविक इत्याह - *स्वत इति* ॥</segment> <segment>चेत्यं हि जडं चैतनस्य कर्मकारकतयाऽवभासते ।</segment> <segment>तत्कथमेकस्यां क्रियायां कर्तृविपरीतस्थानगतं कर्मकारकमात्मा स्यादित्यभिप्रायः ।</segment> <segment>आगन्तुकश्चेत् , सहेतुरहेतुर्वा ।</segment> <segment>निर्हेतुश्चेत् ,</segment> <segment>तत्राह - *अपरिणामित्वादिति* ॥</segment> <segment>न हि निरवयवं वस्तु स्वतः सावयवाकारेण परिणममानं दृष्टमित्यभिप्रायः ।</segment> <segment>न सहेतुरित्याह - *निरञ्जनत्वादिति* ॥</segment> <segment>न हि निरवयवमाकाशं हेतूपरागात्परिणममानं दृष्टमित्यर्थः ।</segment> <segment>तर्ह्यनात्मैवाधिष्ठानमात्मांशात्मकं क्वचिद् दृष्टमिति,</segment> <segment>नेत्याह - *विषयस्यापीति* समत्वादिति* ॥</segment> <segment>*अयमर्थः – यथा द्रष्टुर्द्रष्ट्रन्तरं न प्रत्यक्षगोचरः,</segment> <segment>अनुमेयमेव तत् ,</segment> <segment>एवं विषयोऽपि स्यादिति ।</segment> <segment>परतोऽपि नानात्मनश्चिदाकारपरिणामः ; जडोपादानस्यापि कार्यस्य जडत्वात् ,</segment> <segment>तर्ह्यात्मचैतन्यमेवानात्मा स्वांशत्वेन स्वीकरोतीति चेत् ,</segment> <segment>तत्राह - *चितेरप्रतिसंक्रमत्वादिति* ।</segment> <segment>तस्मात् क्वचिदपि तादात्म्यादर्शनादन्यत्रान्यतरांशदर्शनेनान्यतरांशाध्यासो नोपपद्यत इति ।</segment>
<segment>*तद्धर्माणामपि सुतरामित्यारभ्याभाव एवाध्यासस्य युक्त इत्यतः * प्राक्तनो ग्रन्थः स्पष्टार्थः ।</segment> <segment>*ननु* अहङ्कारादिषु शरीरान्तेष्वहमित्येव प्रत्ययः,</segment> <segment>न त्विदमिति कथमेषां युष्मत्प्रत्ययगोचरत्वमिति ?</segment> <segment>तत्राह - *तद्बलनिर्भासिततयेति* ॥</segment> <segment>तस्यास्मत्प्रत्ययगोचरस्य चैतन्यस्य बलेन निर्भास्यत्वादहङ्कारादेः प्रतिभासतो युष्मदर्थत्वाभावेऽप्यपरोक्षतयावभास्यत्वेन लक्षणेन युष्मदर्थभावो युज्यत इत्यर्थः ।</segment> <segment>*अपृथक्त्वेऽति चौतन्यात्पृथगिवावभासन्त इति* ॥</segment> <segment>अन्तःकरणवृत्त्युपाधौ नानेवावभासन्त इत्यर्थः ।</segment> <segment>भूयोऽवयवसामान्यसादृश्याभावात् , आत्मनि कर्तृत्वादेरहङ्काराद्युपाधिनिमित्तभ्रमत्वेऽपि शरीराद्यध्यासस्य सोपाधिकभ्रमत्वाभावात् ।</segment> <segment>द्रष्टर्यहङ्कारादिशरीरान्तपदार्थाध्यासस्य सम्भवं प्राप्तमङ्गीकरोति - *यद्यप्येवमिति* ॥</segment> <segment>निरुपाधिकभ्रमकार्यदर्शनमेव गुणावयवसामान्याभावेऽपि केतकीगन्धसदृशस्सर्पगन्ध इतिवत् सादृश्यं वा शङ्खपीतिमादाविव कारणान्तरं वा कल्पयतीत्याह - *“तथापी”त्यादिना “एवमध्यासस्यापी”त्यभिप्राय इत्यन्तेन ग्रन्थेन* ॥</segment> <segment>नैसर्गिकशब्दार्थमाह - *प्रत्यक्‍चैतन्यसत्तामात्रानुबन्धीति* ॥</segment> <segment>कथम् ? आत्मनि कर्तृत्वभोक्तृत्वदोषसंयोग एवाध्यासः ।</segment> <segment>तत्र भोक्तृत्वाध्यासः कर्तृत्वाध्यासमपेक्षते ; अकर्तुर्भोगाभावात् ,</segment> <segment>कर्तृत्वं च रागद्वेषसंयोगाध्यासमपेक्षते ; तद्रहितस्य कर्तृत्वाभावात् ,</segment> <segment>दोषसंयोगश्च भोक्तृत्वमपेक्षते ; अनुपभुक्ते‍ऽतज्जातीये वा रागाद्यनुपपत्तेः,</segment> <segment>एवं बीजाङ्कुरवद्धेतुपरम्परयाऽनादित्वादध्यासस्य नैसर्गिकत्वमिति ।</segment> <segment>लोकव्यवहारशब्दोऽध्यासाभिधायीति दर्शयति - * लोक इति मनुष्योऽहमित्यादिना* ॥</segment> <segment>व्यवहारः – अभिज्ञाऽभिवदनमुपादानमर्थक्रियेति चतुर्विधः ।</segment> <segment>अतो मनुष्योऽहमिति ज्ञानाभिधाने व्यवहारशब्दमर्हत इति भावः ।</segment>
<segment>अन्यस्यान्यात्मनाऽवभासोऽविद्येत्युक्ते ’शुक्लः पटः’ इत्यादिप्रत्ययानामविद्यात्वप्रसङ्गो मा भूदिति सत्यस्य वस्तुनो मिथ्यावस्तुसम्भेदावभासोऽविद्येति स्वसिद्धान्तमङ्गीकृत्य “सत्यानृते मिथुनीकृत्ये”त्युक्तम् ,</segment> <segment>तद् व्याचष्टे - *सत्यमनिदं चैतन्यमित्यादिना८ ।</segment> <segment>*ननु* क्त्वाप्रत्ययोपादानादर्थतः क्रियाभेदः पूर्वापरभावश्चाङ्गीकर्तव्यः, तत्कथमध्यासमिथुनीकरणलोकव्यवहाराणामेकार्थत्वमिति ?</segment> <segment>नेत्याह - *अध्यस्य मिथुनीकृत्येत्यादिना* ॥</segment> <segment>*ननु* किमिति स्वरूपमात्रपर्यवसानम् ?</segment> <segment>क्रियाभेद एव क्त्वाप्रत्ययसामर्थ्यादुपादीयतामिति,</segment> <segment>नेत्याह - *उपसंहारे चेति* ।</segment> <segment>न हि पदमात्रवैयर्थ्यभयाद्वाक्यार्थो नैसर्गिकत्वगुणविशिष्टो विशेष्यपदार्थोऽध्यास उपक्रमोपसंहारयोर्भेत्तुं युक्त इत्यभिप्रायः ।</segment> <segment>किं तर्हि क्त्वाप्रत्ययावलम्बनमिति ?</segment> <segment>प्रतिपत्तितः क्रियाभेदपूर्वापरीभावावित्याह - *अतश्चैतन्यं पुरुषस्य स्वरूपमितिवद् व्यपदेशमात्रम्* ॥</segment> <segment>उपचारमात्रमित्यर्थः ।</segment> <segment>कथम्  ? एकोऽप्यध्यासोऽन्योन्यात्मता सत्यानृते अहमिदं ममेदमिति च विशेषणभेदाद्विशिष्टः परोपाधौ भिद्यते ; विशिष्टार्थप्रत्ययाश्च क्रमेण वक्तुर्भवन्तीति, प्रतिपत्तितः पूर्वापरीभावं विशेषणभेदाच्च विशिष्टक्रियाभेदं चाङ्गीकृत्य क्त्वाप्रत्यय इति ।</segment> <segment>तत्राज्ञानमित्युक्ते ज्ञानाभावमात्रमुक्तं स्यात् ,</segment> <segment>मिथ्येत्युक्ते भ्रान्तिज्ञानमिति स्यात् ,</segment> <segment>तदुभयव्यावृत्त्यर्थं निरुच्य पदार्थौ दर्शयति - *मिथ्या च तदज्ञानं चेत्यादिना* ॥</segment>
<segment>*ननु* कथं मिथ्याऽज्ञानमध्यासस्योपादानम् ?</segment> <segment>*तस्मिन्सत्यध्यासस्योदयादसति चानुदयादिति ब्रूमः* ।</segment> <segment>*ननु* अध्यासस्य प्रतिबन्धकं तत्त्वज्ञानं तदभावश्चाज्ञानमिति प्रतिबन्धकाभावविषयतयाऽज्ञानस्याध्यासेनान्वयव्यतिरेकावन्यथासिद्धौ,</segment> <segment>*नैतत्सारम्* ;</segment> <segment>पुष्कलकारणे हि सति कार्योत्पादविरोधि प्रतिबन्धकम् ।</segment> <segment>न चाध्यासपुष्कलकारणे सति तत्त्वज्ञानोदयः ।</segment> <segment>तस्मान्नाज्ञानान्वयव्यतिरेकौ प्रतिबन्धकाभावविषयौ ।</segment> <segment>तथापि विरोधिसंसर्गाभाव इति चेत् , न ;</segment> <segment>कार्यस्य कारणापेक्षा हि प्रथममुपपद्यते, न विरोधिसंसर्गाभावापेक्षा ।</segment> <segment>तस्मात् प्रथमापेक्षितकारणक्लृप्तिमेवान्वयव्यतिरेकौ न्यायसहितौ कुर्वाते ।</segment> <segment>*ननु* क्लृप्तं विषयेन्द्रियादिदोषः कारणमिति,</segment> <segment>सत्यम् ; निमित्तं तु तत् ,</segment> <segment>उपादानापेक्षायामज्ञानमनुप्रविशति ;</segment> <segment>सर्वे च कार्यम् , सोपादानम् , भावकार्यत्वात् , घटादिवदित्यनुमानात् , क्रियागुणादेरपि साश्रयस्यैवोत्पत्तेरुत्पद्यमानाश्रयस्यैवोपादानत्वात् ।</segment> <segment>*ननु* आत्मान्तःकरणं वा भ्रान्तिज्ञानोपादानं भविष्यति ?</segment> <segment>*न* ; आत्मनोऽपरिणामित्वात् ; अन्तःकरणस्य चेन्द्रियसंयोगादिसापेक्षत्वात् *न* ; मिथ्यार्थे च प्रत्ययमात्रविपरिमर्तिनि तदयोगात् ,</segment> <segment>अधिष्ठानज्ञानेनान्यथासिद्धत्वाच्च तदन्वयव्यतिरेकयोः, अन्तःकरणस्य जडत्वादज्ञातृत्वात् , आत्मनोऽभ्रान्तत्वप्रसङ्गाच्च ।</segment> <segment>तस्मान्मिथ्यार्थतज्ज्ञानात्मकं मिथ्याभूतमध्यासमुपादानकारणसापेक्षं प्रत्यनाश्रयस्थानतया काचादिनिमित्तकाराणेषु भिद्यमानेषु मिथ्याभूतस्यैव सर्वकार्यस्वभावानुकूलस्य सर्वत्रानुगमादज्ञानस्यात्माश्रयतया भ्रान्तिज्ञानाश्रयकोटिनिक्षिप्तत्वाच्च मिथ्याऽज्ञानमेवाध्यासोपादानम् ,</segment> <segment>नात्मान्तःकरणकाचादिदोषा इति सूक्तम् ।</segment> <segment>आत्माश्रयाध्यासस्य शुक्तिकासंसर्गो विभ्रम इति वक्ष्यते ।</segment> <segment>एकस्यैवाध्यासस्य नैसर्गिकत्वं च विरुद्धमिति चोदयति - *कथं पुनरिति* ।</segment> <segment>तत्र प्रथमं तावदध्यासप्रवाहजन्मनोपादानकारणरूपेण नैसर्गिकत्वं कार्यव्यक्तिरूपेण नैमित्तिकत्वमित्यविरोधं दर्शयितुमात्मनि भावरूपमज्ञानं साधयति - *अवश्यमेषाऽविद्याशक्तिरिति* ॥</segment> <segment>’अवश्यमि’ति, ’एषेति’ च प्रमाणद्वयवत्तामाह ।</segment> <segment>प्रत्यक्षं तावत् ; ’अहमज्ञः’ ’मामन्यं च न जानामी’त्यपरोक्षावभासदर्शनात् ।</segment> <segment>*ननु* ज्ञानाभावविषयोऽयमवभासः, *न* ; अपरोक्षावभासत्वादहं सुखीतिवत् , अभावस्य च षष्ठप्रमाणगोचरत्वात् ,</segment> <segment>प्रत्यक्षाभाववादिनोऽपि नात्मनि विज्ञानाभावावगमः सम्भवति ; ’मयि ज्ञानं नास्ती’तिप्रतिपत्तावात्मनि धर्मिणि प्रतियोगिनि चार्थेऽवगते तत्र ज्ञानासद्भावाद् ज्ञानाभावप्रतिपत्त्ययोगात् , अनवगतेऽपि धर्म्यादौ सुतरामभावानवगमात् ,</segment> <segment>षष्ठप्रमाणगोचरे फललिङ्गाभावानुमेयेऽपि ज्ञानाभावे, आत्मादाववगतेऽनवगतेऽप्यात्मनि ज्ञानाभावप्रतिपत्त्ययोगात् ।</segment> <segment>इह च “त्वदुक्तमर्थं सङ्‍ख्यां वा शास्त्रार्थं वा न जानामी”ति विषयव्यावृत्तमज्ञानमनुभूय तच्छ्रवणादौ प्रवर्तते ।</segment> <segment>भावरूपज्ञानप्रत्यक्षवादे तु सत्याश्रयप्रतियोगिज्ञाने ज्ञानाभावस्येव भावान्तरस्यापि नानुपपत्तिर्नियन्तुं शक्यते ।</segment> <segment>नचाश्रयप्रतियोगिज्ञानभूतमपि साक्षिचैतन्य भावान्तरस्याज्ञानस्य निवर्तकम् ; तस्याज्ञानविषयप्रतिभासत्वात् ।</segment> <segment>न हि स्वज्ञानेनैव स्वयं निवर्तते ।</segment> <segment>*ननु* अज्ञानस्य व्यावर्तको विषयः कथं साक्षिचैतन्येनावभासते ? प्रमाणायत्तत्वाद्विषयसिद्धेरिति,</segment> <segment>*उच्यते* ;</segment> <segment>सर्वं वस्तु ज्ञाततया वाऽज्ञाततया वा साक्षिचैतन्यस्य विषय एव ।</segment> <segment>तत्र ज्ञाततया विषयः प्रमाणव्यवधानमपेक्षते,</segment> <segment>अन्यस्तु सामान्याकारेण विशेषाकारेण वाऽज्ञानव्यावर्तकतया सदा भासत इत्युपपत्तिसहितमज्ञानप्रत्यक्षं भावरूपमेवात्मन्यज्ञानं गमयतीति सिद्धम् ॥</segment> 
<segment>अनुमानमपि – विवादगोचरापन्नं प्रमाणज्ञानम् , स्वप्रागभावव्यतिरिक्त-स्वविषयावरण-स्वनिवर्त्य-स्वदेशगत-वस्त्वन्तरपूर्वकं भवितुमर्हति, अप्रकाशितार्थप्रकाशकत्वात् , अन्धकारे प्रथमोत्पन्नप्रदीपप्रभावदिति ।</segment> <segment>ततश्च ज्ञानेन समानाश्रयविषयं भावरूपमज्ञानं सिद्धम् ।</segment> <segment>*शक्तिरित्यात्मपरतन्त्रतयाऽऽत्मनः सर्वकार्योपादानत्वस्य निर्वोढृत्वमाह ।</segment> <segment>*तत्स्वरूपमात्मतत्त्वम् , तत्सत्तामात्रानुबन्धिनीत्यर्थः ।</segment> <segment>*किञ्च* अर्थापत्तिरपि भावरूपाज्ञानसद्भावे प्रमाणमित्याह -*अन्यथा मिथ्यार्थावभासानुपपत्तेरिति* ॥</segment> <segment>विशुद्धब्रह्मात्मनि शुक्तिकायां चाहङ्कार-रजताध्यासस्यार्थज्ञानात्मकस्य मिथ्याभूतस्य मिथ्याभूतमेव किञ्चिदुपादानमन्वेषणीयम् ; सत्योपादानत्वे कार्यस्य कारणस्वभावतयाऽध्यासस्यापि सत्यत्वप्रसङ्गात् ,</segment> <segment>तस्यापि मिथ्योपादानस्य सादित्वे तथाविधोपादानान्तरकल्पनाप्रसङ्गादनाद्येव तन्मिथ्योपादानमिति कल्पनीयम् ।</segment> <segment>यच्चानादि स्वयं मिथ्या मिथ्योपादानमात्मसम्बन्धि च तदज्ञानमिति, मिथ्याध्यास एव तथाविधाज्ञानोपादानं कारणमन्तरेणानुपपद्यमानस्तत् कल्पयतीत्युक्तम् ।</segment>
<segment>*ननु* येन यस्यातिशय उत्पद्यते, स तस्य विषयः,</segment> <segment>न चाज्ञानेनानात्मन्यावरणातिशयजन्म ; प्रमाणाभावात् , अर्थानुपपत्तेश्च ।</segment> <segment>न तावदवगते नीलार्थे तत्रावरणकृत्यमवगन्तुं शक्यते, अनवगते तु नतराम् ।</segment> <segment>*ननु* अवगते सति पूर्वमावृतमित्यवगम्यताम् , *न* ; धारावाहिकविज्ञानगम्येऽर्थे पूर्वमवगतस्यापि पश्चादवगमदर्शनात् ।</segment> <segment>*ननु* इदानीमेवावगतत्वं पूर्वमनवगतिं साधयति, *न* पूर्वावगतिमविज्ञायेदानीमेवावगतमित्यवधारणायोगात् ।</segment> <segment>*ननु* पूर्वापरप्रत्यभिज्ञायां मध्येऽनवगतिरवगम्यत इति, *न प्रत्यभिज्ञानुपपत्तिर्मध्येऽनवगतिं साधयति* ; धारावाहिकेऽप्यात्मनि सदाऽवगते तद्दर्शनात् ,</segment> <segment>मध्ये ज्ञानस्मृत्यभावादवगतिरवगम्यत इति चेत् , न ; अवगतेऽपि स्मृतिनियमाभावात् ।</segment> <segment>तथाऽपि विषयानवगतिः प्रतीयत इति चेत् ,</segment> <segment>सत्यं विषयैः सह साक्षिचैतन्येऽज्ञानाध्यासात्प्रतिभासः,</segment> <segment>न चाध्यस्तस्यावरणमस्ति ; द्विचन्द्रादिवत्प्रमाणगम्यत्वाभावात् ।</segment> <segment>तस्मान्नास्त्यनात्मन्यावरणे प्रमाणम् ।</segment> <segment>न च स्वयमेव प्रकाशहीनस्य जडस्यावरणार्थोऽपि सम्भवति ।</segment> <segment>तस्मादतिशयाभावान्नाज्ञानविषयोऽनात्मेति,</segment> <segment>तत्राह - <prateeka>सा च न जडेषु वस्तुषु तत्स्वरूपावभासं प्रतिबध्नातीति ॥</prateeka></segment> <segment>किंत्वन्यदेवानात्मन्यतिशयकार्ये कृत्वा तद्विषयमज्ञानमिति वक्ष्यत इत्यभिप्रायः ।</segment> <segment>तत्र हेतुः -*प्रमाणवैकल्यादेवेति* ॥</segment> <segment>अथवा चैतन्यप्रकाशेन जडानां नित्यवदन्वयान्नित्यवत्प्रकाशे प्राप्ते, सम्भवत्येवानात्मस्वावरणकृत्यमित्याशङ्क्याह - *प्रमाणवैकल्यादेवेति* ॥</segment> <segment>अनात्मप्रमाणस्य चैतन्यस्य वैकल्यादावरणादेव विषयानवगतिसिद्धेर्न विषये पृथगावरणं कल्पनीयमित्यर्थः ।</segment> <segment>इतश्च नानात्मन्यावरणमित्याह - *रजतप्रतिभासादिति* ॥</segment> <segment>यद्यात्माश्रयमज्ञानमनात्मावरणं स्यात् , तदा, आवरणविनाशमन्तरेण विषयावभासायोगाद्विषयज्ञानेनात्माज्ञानं निवर्तेत ।</segment> <segment>अतः सत्यामेवात्मन्यविद्यायां त्रिष्वपि कालेषु विषयस्वरूपप्रतिभासदर्शनान्नानात्मावरणमज्ञानमिति भावः ।</segment>
<segment>*ननु*-शुक्तिकाविषयमज्ञानमन्यदेव, तज्ञानात्तन्निवर्तते, अन्यच्चात्मविषयमज्ञानमात्मनि दृश्यमानमिति,</segment> <segment>*तन्न* ;</segment> <segment>आत्माश्रयमात्मविषयं चाज्ञानमन्तरेणानात्मसु प्रतिविषयं भावरूपाज्ञानसद्भावे प्रमाणाभावात् , विषयाग्रहणस्य प्रमाणवैकल्यादप्युपपत्तेः ।</segment> <segment>किं च तर्ह्यतिशयमज्ञानजन्यमाश्रित्य बाह्याध्यात्मिकेषु वस्तुष्वनात्मविषयमज्ञानं दर्शितमिति ?</segment> <segment>तदाह -*अतस्तत्र रूपान्तरावभासहेतुरेव केवलमिति* ॥</segment>
<segment>*ननु* अत्राप्यनुपपत्तिः समाना,</segment> <segment>कथम्? शुक्तिकाज्ञानं हि रूपान्तरावभासं निवर्तयत्तदुपादानमज्ञानमपि निवर्तयतीति ते मतम् ,</segment> <segment>तत्र कथं शुक्तिकाज्ञानात्सहाज्ञानेनाध्यासे निवर्त्यमाने पुनरात्मन्यज्ञानं  दृश्यते ?</segment> <segment>अतः प्रतिविषयमज्ञानभेदः , अध्यासस्याज्ञानानुपादानत्वं वा, उपादाननिवृत्तिमन्तरेणाध्यासनिवृत्तिर्वा समाश्रयणीयेति,</segment> <segment>*उच्यते* ;</segment> <segment>अस्मिन्पक्षे शुक्तिकादिज्ञानेन रजताद्यध्यासानां स्वकारणे प्रविलयमात्रं क्रियते, मुसलप्रहारेणेव घटस्य ।</segment> <segment>अथवा – मूलाज्ञानस्यैवावस्थाभेदा  रजताद्युपादानानि शुक्तिकादिज्ञानैस्सहाध्यासेन निवर्तन्त इति कल्प्यताम् ।</segment> <segment>कथं पुनर्लोके सहाज्ञानेनाध्यासस्य तत्त्वज्ञानान्निवृत्तेरप्रतिपत्तौ ब्रह्मज्ञानात्सहाज्ञानेनाध्यासस्य निवृत्तिर्दृष्टद्वारेण कल्प्यत इति ?</segment> <segment>नैष दोषः ;</segment> <segment>तत्त्वावभासविरोधिनोऽग्रहणमिथ्याज्ञानादेस्तत्त्वज्ञानेन निवृत्तिदर्शनादिहापि तत्त्वावभासविरोधितयैव भावरूपाज्ञानादेः कल्प्यमानत्वात् तस्य ब्रह्मज्ञानान्निवृत्तेरुपपत्तेः ।</segment> <segment>नचावरणपक्षोक्तदोषप्रसङ्गः ; विषयव्यावृत्तरूपान्तरस्य भ्रान्तिज्ञानेनावगमात् ।</segment> <segment>*ननु* एवमप्यात्मन्यप्यज्ञाननिमित्तवारणकृत्यं नास्ति,</segment> <segment>कथम् ? न तावदावरणं प्रकाशविलोपः ; स्वरूपस्यानपायात् ,</segment> <segment>नापि सत एव प्रकाशस्य कार्यप्रतिबन्धः ; ज्ञानस्य विषयावभासात्मनोदितस्य स्वकार्ये प्रतिबन्धप्रतीक्षयोरभावात् ,</segment> <segment>तस्माद् नैवात्मन्यपि भावरूपमज्ञानम् ; अनुपयोगादिति,</segment> <segment>तत्राह - *”प्रत्यगात्मनि तु चितिस्वभावत्वात्स्वयंप्रकाशमाने” इत्यादिना “तस्यानवभासः” इत्यन्तेन ग्रन्थेन* ॥</segment> <segment>अयमर्थः – ’अस्ति, प्रकाशते’ इत्याद्यभिज्ञादिव्यवहारं प्रति पुष्कलकारणे सति –’नास्ति न प्रकाशते चे’ति योऽयमात्मतत्त्वालम्बनो व्यवहारः,</segment> <segment>स भावरूपेण केनचिदात्मन्यावरणमन्तरेण नोपपद्यते ; सति पुष्कलकारणेऽसति चावरणे, सन्निहिते घटे ’प्रकाशते’ इत्यादिव्यवहारदर्शनात् ,</segment> <segment>अतो “नास्ति ब्रह्म, न प्रकाशते चे’ति व्यवहारोऽन्यथानुपपत्त्या भावरूपमज्ञानं गमयतीत्यर्थापत्तिरनुमानं वा समुदायार्थः ।</segment> <segment>तत्सिद्ध्यर्थमात्मनि ’प्रकाशते’ इत्यादिव्यवहारं प्रति पुष्कलकारणतां दर्शयति - *चितिस्वभावत्वादिति* ॥</segment> <segment>किं तर्ह्यावरणमिति ?</segment> <segment>तत्राह - *ब्रह्मस्वरूपानवभासस्येति* ॥</segment> <segment>’नास्ति न प्रकाशते’ इति व्यवहारालम्बनयोग्यत्वस्य व्यवहारकार्यदर्शनादेव कल्प्यमानस्येत्यर्थः ।</segment> <segment>न चाधिष्ठानप्रतिबन्धमन्तरेण तत्र विपर्ययकार्यमुपपद्यते ।</segment> <segment>अविद्यासम्बन्धत्वादेवावरणस्यानिरूपिताकारता च युक्तेति भावः ।</segment> <segment>*ननु* प्रमाणवैकल्यादेवात्राप्यग्रहणमिति,</segment> <segment>नेत्याह - *अनन्यनिमित्तत्वादिति* ॥</segment> <segment>अतोऽनवभासात्पुष्कलकारणे सति परिशेषाददमायातमित्याह -*तद्गतनिसर्गसिद्धाविद्याशक्तिप्रतिबन्धादेव तस्यानवभास इति* ॥</segment> <segment>मूर्तद्रव्यान्तरस्यासम्भवादिति भावः ।</segment> <segment>अतः कार्यदर्शनोन्नेयमावरणकृत्यं विपर्ययं चात्मनि कुर्वाणमज्ञानं भावरूपमेवोभयकारणत्वान्यथानुपपत्त्या कल्प्यत इत्याह - *अतः सा प्रत्यक्‍चितीति* ॥</segment>
<segment>*ननु* अग्रहणमिथ्याज्ञानतत्संस्कारेभ्यो‍ऽन्यदज्ञानं नाम न पश्यामः,</segment> <segment>त एव च जीवस्य स्वयंप्रकाशमानमपि ब्रह्मस्वरूपावभासं प्रतिबध्नतीति,</segment> <segment>नेत्याह - *सुषुप्तादौ चेति* ॥</segment> <segment>तत्राप्यविद्याशक्तिः संस्कारमात्रशेषं तिष्ठतीति न संस्कारादय एवाज्ञानमित्यर्थः ।</segment> <segment>कथम् ? न तावत्सुषुप्तादौ स्वयंप्रकाशब्रह्मस्वरूपानवभासः पुरुषान्तरसंवेदनवद् द्रष्टुर्भिन्नत्वादिति शक्यं वक्तुम् ; एकत्वश्रुतेः,</segment> <segment>नापि मिथ्याज्ञानप्रतिबन्धात् ; तत्र तस्याभावात् ,</segment> <segment>नापि तत्संस्कारप्रतिबन्धात् ; भ्रान्तिसंस्काराणां तत्त्वावभासप्रतिबन्धकत्वाभावात् , सत्स्वपि रजतभ्रमसंस्कारेषु शुक्तिकावबोधदर्शनात् ,</segment> <segment>नाप्यग्रहणप्रतिबन्धात् ; स्वरूपग्रहणस्य नित्यत्वात् स्वयंप्रकाशमाने संवेदने तद्विषयकादाचित्काग्रहणस्याप्रतिबन्धकत्वात् ,</segment> <segment>नापि कर्मणां स्वरूपावभासविरोधिता ; सर्वदाऽणुमात्रस्यापि चैतन्यस्यानवभासप्रसङ्गात् ,</segment> <segment>अज्ञानेऽपि तुल्यमिति चेत् , न ; तस्य स्वविषयचैतन्यावभासं प्रत्यप्रतिबन्धकत्वात् ,</segment> <segment>न चाज्ञानस्येव कर्मणां नित्यवत्साक्षिचैतन्येनावभास्यता,</segment> <segment>येन तदवभासकतया साक्षिचैतन्यमप्रतिबद्धं प्रकाशेत ।</segment> <segment>न च कर्मणि स्वाश्रयावभासविरोधीनीति प्रमाणमस्ति ।</segment> <segment>संस्कारत्वाच्च कर्मणां भ्रान्ति-संस्कारवदप्रतिबन्धकता ।</segment> <segment>तस्मात् सुषुप्तादौ स्वरूपानावभासव्यवहारोऽग्रहणमिथ्याज्ञानतत्संस्कारकर्मभ्योऽन्यदेव किञ्चित्प्रतिबन्धकमज्ञानं कल्पयतीत्यर्थः ।</segment> <segment>*ननु* द्रव्यान्तरमेव प्रतिबन्धकं कल्प्यताम् ,</segment> <segment>किमज्ञानकल्पनयेति,</segment> <segment>नैतत् ;</segment> <segment>ब्रह्मज्ञानात्प्रतिबन्धनिवृत्तिमन्तरेण स्वविषयावभासयोगात् , ज्ञाननिवर्त्यस्य चाज्ञानत्वात् ॥</segment>
<segment>अत्र कश्चित् – भेदाभेदाभ्यां सर्वसंस्करवादी वेदान्तार्थगहनसम्प्रदायहीनो दुर्ज्जनरमणीयां वाचं जल्पति – न किलाग्रहण-मिथ्याज्ञान-तत्संस्कारेभ्योऽन्यत् सकलसंसारबीजभूतमवस्थात्रयेऽप्यनपाय्याऽऽसंसारविमोक्षाद्दण्डायमानमज्ञानं नामास्ति,</segment> <segment>किन्तु भ्रान्तिज्ञानग्रहणं वाऽज्ञानम् – इति,</segment> <segment><prateeka>अयं प्रष्टव्यः </prateeka>  - केयं भ्रान्तिरिति ?</segment> <segment>अहङ्कारादिशरीरपर्यन्तेऽनात्मन्यात्मबुद्धिरिति चेत् ,</segment> <segment>अहो विस्मरणशीलता सर्वत्र सङ्कीर्णचेतसः ।</segment> <segment>खण्डो गौरित्यादिभेदाभेदप्रत्ययं प्रमाणमुपपादयन् ’अहं मनुष्यः’ इति प्रत्ययं भेदाभेदविषयं किमित्युपेक्षसे ?</segment> <segment>’नाहं मनुष्यो ब्रह्मास्मी’ति प्रत्ययसामर्थ्यादिति चेत् , तन्न ; ’नायं खण्डो गौः ; किन्तु मुण्डो गौरि’ति प्रत्ययेऽपि खण्डमुण्डाभ्यां गोत्वस्याभेदवत् शरीरब्रह्मभ्यां जीवस्याभेदप्रत्ययस्यापि प्रामाण्योपपत्तेः ।</segment> <segment>इदं रजतवद् भ्रान्तिरिति चेत् , न ; खण्डो गौरित्यत्रापि तथात्वप्रसङ्गात् ,</segment> <segment>’नायं खण्डो गौः किन्तु मुण्डः’ इति व्यक्त्यन्तरे खण्डस्य गोत्वोपाधौ निषेधप्रत्ययसामर्थ्यात् तत्र व्यवहारानुच्छेदात् प्रामाण्यमिति चेत् ,</segment> <segment>तत् – ’अहं मनुष्यः’ इत्यत्रापि तुल्यम् ; मोक्षावस्थायामपि सर्वात्मनत्वात् तव सर्वशरीरेन्द्रियाद्यभिमानव्यवहारानुच्छेदात् ।</segment> <segment>जातिव्यक्ति-गुणगुणि-कार्यकारण-विशिष्टस्वरूपांशांशि-सबन्धा यत्र विद्यन्ते, तत्र भेदाभेदौ,</segment> <segment>न शरीरात्मनोः ; तेषामभावादिति चेत् ,</segment> <segment>तर्हि शरीर-शरीरिसम्बन्धोऽपि गुणगुण्यादिवद् भेदनिमित्तं किं न स्यात् ?</segment> <segment>अन्यथा सर्वसङ्करवादितया क्षपणकशिष्यता चिरकालसमुपार्जिता बाध्येत ।</segment> <segment>अस्ति च चेतनस्वरूप-शरीरयोः कार्यकारणभावः ; चेतनस्वरूपांशस्य ब्रह्मत्वात् ,</segment> <segment>अतो न ते भ्रान्तिरस्ति ॥</segment>
<segment>किञ्च भ्रान्तिज्ञानमन्तःकरणपरिणामश्चेत् , तदाऽऽत्माश्रयाऽविद्या न स्यात् ,</segment> <segment>अन्तःकरणपरिणाम एवात्मन्यध्यस्त इति चेत् , तथाऽप्यन्यथाख्यातिवादिनः संसर्गस्य शून्यत्वादात्माविद्यासम्बन्धो न स्यात् ।</segment> <segment>न चात्मपरिणामो भ्रान्तिः ; अपरिणामित्वात् ।</segment> <segment>न च ज्ञानगुणस्य द्रव्यस्य पुनर्ज्ञानगुणान्तराकारेण परिणामः सम्भवन्ति ; अवान्तरजातीयस्यैकस्मिन् द्रव्ये गुणद्वयस्य युगपत्समवायायोगात् ,</segment> <segment>न हि पटे शौक्ल्यं युगपत्समवैति ।</segment> <segment>तस्मादनादिसिद्धमिथ्याज्ञानानभ्युपगमे न काचित्सर्वसङ्करवादिनोऽविद्या सम्भवन्ति ।</segment> <segment>अनादिमिथ्याज्ञानसम्बन्धोऽप्यात्मन्यज्ञानवत्काल्पनिकत्वादाकाशकार्ष्ण्यवदात्मनः कूटस्थतां न विहन्तीत्यलमतिप्रसङ्गेन ।</segment> <segment>अत्र च प्रत्यक्षानुमानार्थापत्तयोऽनादिभावरूपाज्ञाने प्रमाणत्वेनोपन्यस्ताः ।</segment> <segment>तत्रैवंभूतेन कारणरूपेण कार्यरूपेण च नैमित्तिकत्वनैसर्गिकत्वे न विरुद्धे इत्युपसंहरति - *अतो नैसर्गिकोऽप्यहङ्कार इति* ॥</segment> <segment>*”अन्योन्यधर्माश्चे”त्यादिरध्यासस्वरूपं दर्शयतीत्यन्तो ग्रन्थः स्पष्टार्थः* ॥</segment>
