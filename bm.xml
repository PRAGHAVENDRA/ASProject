<segment>अनिर्वाच्याविद्याद्वितयसचिवस्य प्रभवतो विवर्ता यस्यैते वियदनिलतेजोऽबवनयः ।
यतश्चाभूद्विश्वं चरमचरमुच्चावचमिदं नमामस्तह्ब्रह्मापरिमितसुखज्ञानममृतम् ॥१ ॥</segment>

<segment>निःश्वसितमस्य वेदा वीक्षितमेतस्य पञ्च भूतानि ।
स्मितमेतस्य चराचरमस्य च सुप्तं महाप्रलयः ॥२ ॥</segment>

<segment>षड्भिरङ्गैरुपेताय विविधैरव्ययैरपि ।
शाश्वताय नमस्कुर्मो वेदाय च भवाय च ॥३ ॥</segment>

<segment>मार्तण्डतिलकस्वामिमहागणपतीन् वयम् ।
विश्ववन्द्यान्नमस्यामः सर्वसिद्धिविधायिनः ॥४ ॥</segment>

<segment>ब्रह्मसूत्रकृते तस्मै व्यासायापरवेधसे ।
ज्ञानशक्त्यवताराय नमो भगवतो हरेः ॥५ ॥</segment>

<segment>नत्वा विशुद्धविज्ञानं शङ्करं करुणानिधिम् ।
भाष्यं प्रसन्नगम्भीरं तत्प्रणीतं विभज्यते ॥६ ॥</segment>

<segment>आचार्यकृतिनिवेशनमप्यवधूतं वचोऽस्मदादीनाम् ।
रथ्योदकमिव गङ्गाप्रवाहपातः पवित्रयति ॥७ ॥</segment>

<segment>अथ यदसंदिग्धमपिरयोजनं च न तत्प्रेक्षावत्प्रतिपित्सागोचरः,</segment> <segment>यथा समनस्केन्द्रिय संनिकृष्टः स्फीतालोकमध्यवर्ती घटः, करटदन्ता वा ॑ तथा चेदं ब्रब्मेति व्यापकविरुद्धोपलब्धिः ।</segment> <segment>तथा हि बृहत्त्वाद्बृंहणत्वाद्वात्मैव ब्रह्मेति गीयते ।</segment> <segment>स चायमाकीटपतङ्गेभ्य आ च देवर्षिभ्यः प्राणभृन्मात्रस्येदङ्कारास्पदेभ्यो देहेन्द्रियमनोबुद्धिविषयेभ्यो विवेकेन ’अह’ इत्यसंदिग्धाविपर्यस्तापरोक्षानुभवसिद्ध इति न जिज्ञासारपदम् ।</segment> <segment>न हि जातु कश्चिदत्र संदिग्धेऽअहं वा नाहं वा इति ।</segment> <segment>न च विपर्यस्यति ‘नाहमेव’ इति ।</segment> <segment>न च ‘अहं कृशः, स्थूलः, गच्छामि’ इत्यादिदेहधर्मसामानाधिकरण्यदर्शनाद्देहालम्बनोऽयमहङ्कार इति सांप्रतम् ।</segment> <segment>तदालम्बनत्वे हि ‘योऽहं बाल्ये पितरावन्वभूवं स एव स्थाविरे प्रणप्तॄननुभवामि’ इति प्रतिसंधानं न भवेत् ।</segment> <segment>न हि बालस्थविरयोः शरीरयोरस्ति मनागपि प्रत्यभिज्ञानगन्धो येनैकत्वमध्यवसीयेत ।</segment> <segment>तस्माद्येषु व्यावर्तमानेषु यदनुवर्तते तत्तेभ्यो भिन्नं यथा कुसुमेभ्यः सूत्रम् ।</segment> <segment>तथा च बालादिशरीरेषु व्यावर्तमानेष्वपि परस्परमहङ्कारास्पदमनुवर्तमानं तेभ्यो भिद्यते ।</segment> <segment>अपि च स्वप्नान्ते दिव्यं शरीरभेदमास्थाय तदुचितान्भोगान्भुञ्जान एव प्रतिबुद्धो मनुष्यशरीरमात्मानं पश्यन् ‘नाहं देवो मनुष्य एव’ इति देवषशरीरे बाध्यमानेऽप्यहमास्पदमबाध्यमानं शरीराद्भिन्नं प्रतिपद्यते ।</segment> <segment>अपि च योगव्याघ्रः शरीरभेदेऽप्यात्मानमभिन्नमनुभवतीति नाहङ्कारालम्बनं देहः ।</segment> <segment>अत एव नेन्द्रियाण्यप्यस्यालम्बनम्, इन्द्रियभेदेऽपि ‘योऽहमद्राक्षं स एवैतर्हि स्पृशामि’ इत्यहमालम्बनस्य प्रत्यभिज्ञानात् ।</segment> <segment>विषयेभ्यस्त्वस्य विवेकः स्थवीयानेव ।</segment> <segment>बुद्धिमनसोश्च करणयोः ‘अहम्’ इति कर्तृप्रतिभासप्रख्यानालम्बनत्वायोगः ।</segment> <segment>‘कृशोऽहम्’ अन्धोऽहम्’ इत्यादयस्तु प्रयोगा असत्यप्यभेदे कथञ्चित् ‘मञ्चाः क्रोशन्ति’ इत्यादिवदौपचारिका इति युक्तमुत्पश्यामः ।</segment>
<segment>तस्मादिदङ्कारास्पदेभ्यो देहेन्द्रियमनोबुद्धिविषयेभ्यो व्यावृत्तः स्फुटतराहमनुभवगम्य आत्मा संशयाभावादजिज्ञास्य इति सिद्धम् ।</segment> <segment>अप्रयोजनत्वाच्च ।</segment> <segment>तथा हि संसारनिवृत्तिरपवर्ग इह प्रयोजनं विवक्षितम् ।</segment> <segment>संसारश्च आत्मयाथात्म्याननुभवनिमित्त आत्मयाथात्म्यज्ञानेन निवर्तनीयः ।</segment> <segment>स चेदयमनादिरनादिना आत्मयाथात्म्यज्ञानेन सहानुवर्तते,</segment> <segment>कुतोऽस्य निवृत्तिः अविरोधात्?</segment> <segment>कुतश्चात्मयाथात्म्याननुभवः ?</segment> <segment>न हि ‘अहम्’ इत्यनुभवादन्यदात्मयाथात्म्यज्ञानमस्ति ।</segment> <segment>न च ‘अहम्’ इति सर्वजनीनस्फुटतरानुभवसमर्थित आत्मा देहेन्द्रियादिव्यतिरिक्तः शक्य उपनिषदां सहस्रैरप्यन्यथयितुम्, अनुभवविरोधात् ।</segment> <segment>न ह्यागमाः सहस्रमपि घटं पटयितुमीशते ।</segment> <segment>तस्मादनुभवविरोधादुपचरितार्था एवोपनिषद इति युक्तमुत्पश्याम इत्याशयवानाशङ्क्य परिहरति <prateeka>युष्मदस्मत्प्रत्ययगोचरयोः इति ।</prateeka></segment> <segment>अत्र च युष्मदस्मदित्यादिः मिथ्येति भवितुं युक्तमित्यन्तः शङ्काग्रन्थः ।</segment>
<segment>तथापि इत्यादिः परिहारग्रन्थः ।</segment> <segment>तथापि इत्यभिसंबन्धाच्छङ्कायां यद्यपीति पठितव्यम् ।</segment> <segment>इदमस्मत्प्रत्ययगोचरयोरिति वक्तव्ये युष्मद्ग्रहणमत्यन्तभेदोपलक्षणार्थम् ।</segment> <segment>यथा ह्यहङ्कारप्रतियोगी त्वङ्कारो नैवमिदङ्कारः,’एते वयम्, इमे वयम्, आस्महे’ इति बहुलं प्रयोगदर्शनादिति ।</segment> <segment>चित्स्वभाव आत्मा विषयी,</segment> <segment>जडस्वभावा बुद्धीन्द्रियदेहविषया विषयाः ।</segment> <segment>एते हि चिदात्मानं विसिन्वन्ति अवबध्नन्ति । स्वेन रूपेण निरूपणीयं कुर्वन्तीति यावत् ।</segment> <segment>परस्परानध्यासहेतौ अत्यन्तवैलक्षण्ये दृष्टान्तः  तमः प्रकाशवदिति ।</segment> <segment>न हि जातु कश्चित्समुदाचारद्वृत्तिनी प्रकाशतमसी परस्परात्मतया प्रतिपत्तुमर्हति ।</segment> <segment>तदिदमुक्तम्  <prateeka>इतरेतरभावानुपपत्तौ इति ।</prateeka></segment> <segment>इतरेतरभावः इतरेतरत्वम्, तादात्म्यमिति यावत् ।</segment> <segment>तस्यानुपपत्ताविति ।</segment> <segment>स्यादेतत् ।</segment> <segment>मा भूद्धर्मिणोः परस्परभावः तद्धर्माणां तु जाड्यचैतन्यनित्यत्वानित्यत्वादीनामितरेतराध्यासो भविष्यति ।</segment> <segment>दृश्यते हि धर्मिणोर्विवेकग्रहणेऽपि तद्धर्माणामध्यासः,</segment> <segment>यथा कुसुमाद्भेदेन गृह्यमाणेऽपि स्फटिकमणावतिस्वच्छतया जपाकुसुमप्रतिबिम्बोद्ग्राहिणि ‘अरुणः स्फटिकः’ इत्यारुण्यविभ्रम इत्यत इदमुक्तम्  <prateeka>तद्धर्माणामपि इति ।</prateeka></segment> <segment>इतरेतरत्र धर्मिणि धर्माणां भावो विनिमयः, तस्यानुपपत्तिः ।</segment> <segment>अयमभिसंधिः  रूपवद्धि द्रव्यमतिस्वच्छतया रूपवतो द्रव्यान्तरस्य तद्विवेकेन गृह्यमाणस्यापि छायां गृह्णीयात्,</segment> <segment>चिदात्मा तु नीरूपो विषयी न विषयच्छायामुद्ग्राहयितुमर्हति ।</segment> <segment>यथाहुः ‘शब्दगन्धरसादीनां कीदृशी प्रतिबिम्बता’ इति ।</segment> <segment>तदिह पारिशेष्याद्विषयविषयिणोरन्योन्यात्मसंभेदेनैव तद्धर्माणामपि परस्परसंभेदेन विनिमयात्मना भवितव्यम् ,</segment> <segment>तौ चेद्धर्मिणौ अत्यन्तविवेकेन गृह्यमाणावसंभिन्नौ,</segment> <segment>असंभिन्नाः सुतरां तयोर्धर्माः, स्वाश्रयाभ्यां व्यवधानेन दूरापेतत्वात् ।</segment> <segment>तदिदमुक्तम् <prateeka>सुतरामिति ।</prateeka></segment> <segment><prateeka>तद्विपर्ययेण इति ।</prateeka></segment>