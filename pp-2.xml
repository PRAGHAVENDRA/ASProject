<segment>अथ द्वितीयं वर्णकम</segment>्
<segment>सिद्धैव ननु ब्रह्मजिज्ञासा ?</segment> <segment>‘अथातो धर्माजिज्ञासे’ति सकलवेदार्थविचारस्योदितत्वात् ।</segment> <segment>ब्रह्मज्ञानस्य च चोदनालक्षणत्वेन धर्मस्वरूपत्वात् , अतः सिद्धैव ब्रह्मजिज्ञासापि ॥</segment> <segment>अभ्यधिकाशङ्काभावादिति  ।</segment>

<segment>अत्र केचिदभ्यधिकाशङ्कां दर्शयन्तो ब्रह्मजिज्ञासां पृथक् आरभन्ते ।</segment> <segment>केयमत्राभ्यधिका ॥</segment> <segment>शङ्का  चोदनालक्षणोऽर्थो धर्मः इति ब्रुवता विधेः प्रामाण्यं दर्शितम् ।</segment> <segment>अत्र  केषुचिद्वाक्येषु विधिरेव न श्रूयते, ‘सदेव सोम्येदमग्र आसीत्’  इत्येवमादिषु;</segment> <segment>यत्रापि विधिः श्रूयते ‘आत्मा वा अरे द्रष्टव्यः’ ‘तस्मिन् यदन्तस्तदन्वेष्टव्यं तद्वाव विजिज्ञासितव्यम्’ इति तत्र यद्यपि कृत्या अविशेषेण विधौ स्मर्यन्ते; तथापि, यो भावाभिधायी तव्यप्रत्ययः, स क्रियायां पुरुषं नियोक्तुं शक्नोति ।</segment> <segment>यत्र पुनः कर्म प्राधान्येनोच्यते, तत्र द्रव्ये गुणभूतां क्रियां न कार्यान्तरसम्बन्धित्वेन विधातुं शक्नोति ।</segment> <segment>द्रव्यपरत्वे चानुत्पाद्यत्वात् , अविकार्यत्वात् , अनाप्यत्वात् , असंस्कार्यत्वात् , संस्कृतस्य च कार्यान्तरे उपयोगाभावादसंस्कार्यत्वम् ।</segment> <segment>अतः ‘आत्मानमुपासीते’त्यात्मन ईप्सिततमत्वं न सम्भवति ॥</segment> <segment>अथ पुनर्विपरीतो गुणप्रधानभावः सक्तुन्यायेन कल्प्येत, तत्रापि न ज्ञायते किं तदुपासनम् ?</segment> <segment>कथं चात्मना तत् क्रियत इति ?</segment> <segment>अथ ज्ञायते ज्ञानमुपासनम् ,</segment> <segment>आत्मा च विषयभावेन तन्निर्वर्तयतीति,</segment> <segment>एवं तर्हि तदेवायातं ज्ञानेनात्माऽऽप्यत इति,</segment> <segment>तच्च कृतकरणमनर्थकम् ; नित्याप्तत्वादात्मनः ।</segment> <segment>संस्कार्यत्वे चोपयोगाभाव उक्तः ।</segment> <segment>अतो विध्यभावादविवक्षितार्था वेदान्ताः, इति धर्मजिज्ञासानन्तरं स्नाने प्राप्त इदमारभ्यते — अथातो ब्रह्मजिज्ञासेति ॥</segment> <segment>अनन्तरं ब्रह्म जिज्ञासितव्यं, न स्नातव्यमित्यभिप्रायः ।</segment> <segment>कर्माभिधायिनोऽपि कृत्यप्रत्ययान्नियोगसंप्रत्ययान्न नियोक्तृत्वं निराकर्तुं शक्यते;</segment> <segment>‘कटस्त्वया कर्तव्यः’ ‘ग्रामस्त्वया गन्तव्यः’ इतिवत् ।</segment> <segment>यत्तूक्तं — द्रव्यपरत्वे प्रयोजनाभावादानर्थक्यं नियोगस्येति,  तदसत् ;</segment> <segment>अविद्योच्छेदस्योपलभ्यमानत्वात् ।</segment> <segment>अविद्या च संसारहेतुभूता ॥</segment>

<segment>अपरे पुनरेवमारभन्ते — ब्रह्मणि प्रत्यक्षादिप्रत्ययान्तराणामसंभवात् परिनिष्पन्ने वस्तुनि प्रतिपत्तिहेतुतया सम्भावितसामर्थ्यानामपि आम्नायस्य पुनः कार्यविषयतया सुतरामसंभवं मन्वानस्य भवति संकर्षपर्यन्ते एव वेदार्थविचारावसानामिति बुद्धिः,</segment> <segment>तन्निरासार्थं पुनः प्रतिज्ञातम् ।</segment> <segment>इहापि सर्वेष्वेवात्मज्ञानविधानेषु कार्यनिष्ठतां वर्णयन्ति समाम् ।</segment> <segment>तत्त्वावबोधश्च कार्यम् ;</segment> <segment>अधिकारिनियोगविषयतया अवगमात् इति;</segment> <segment>ततः तद्विचारार्थं शास्त्रमारब्धव्यमिति ॥</segment> 

<segment>अत्रोच्यते —</segment> <segment>नारब्धव्यम् ; गतार्थत्वात् ।</segment> <segment>कथम् ? यस्तावत् प्रथम आरम्भप्रकारः कर्मणि कृत्यप्रत्यये न नियोगसंप्रत्यय इति, तत् स्वयमेव विधायकत्वं दर्शितम् ।</segment> <segment>प्रसिद्धं चैतत् ‘स्वाध्यायोऽध्येतव्यः’ इत्येवमादीनां विधायकत्वम् ।</segment> <segment>नात्राधिकाशङ्काकारणं किञ्चित् ।</segment> <segment>ननु  चतुर्विधस्यापि क्रियाफलस्यात्मन्यसंभव उक्तः ।</segment> <segment>यद्येवं सक्तुन्यायो भविष्यति ?</segment> <segment>तदपि न;</segment> <segment>आत्मविषयज्ञानस्य नित्यसिद्धत्वादित्युक्तम् ।</segment> <segment>सिद्धस्यैव पुनरभ्यासो विधिनिमित्त उपासनाख्यो भविष्यति;</segment> <segment>अभ्युदयफले हिरण्यधारणवत् ।</segment> <segment>ननु न विधानतोऽप्यात्मविषयज्ञानसन्तानः कर्तव्यः, स तु नित्यमात्मनि जाग्रतः सिद्धः ?</segment> <segment>एवं तर्ह्यर्थाविरुद्धेषु कालेष्वात्मन्येव चेतस्समाधानं भविष्यति ॥</segment>

<segment>यत् पुनरात्मज्ञानादविद्योच्छेदः तदुच्छेदात् संसारनिवृत्तिः फलमित्युपन्यस्तम् ,</segment> <segment>तदसत् ;</segment> <segment>अहमित्यात्मानं नित्यमेव जानाति सर्वो लोकः ।</segment> <segment>न च संसारो निवृत्तः ।</segment> <segment>अथ  पुनरहंप्रत्ययावसेयादन्यदेवात्मरूपं पराकृतभोक्तृभोक्तव्यभोगग्रन्थिज्ञेयत्वेनात्मज्ञानविधिना ज्ञाप्यत इति,</segment> <segment>तदसत् ;</segment> <segment>विधिर्हि सामान्यतः सिद्धस्य क्रियात्मनो विशेषसिद्धौ प्रभवति,</segment> <segment>नात्यन्तमसिद्धसद्भावे ।</segment> <segment>तद्यदि नाम ज्ञानं लोके सिद्धं, तथापि निरस्तप्रपञ्चात्मविषयमसिद्धं आकाशमुष्टिहननवत् न विधातुं शक्यम् ।</segment> <segment>अथ तादृगात्मज्ञानं सिद्धम् ? किं विधिना ?</segment> <segment>यदपि मतान्तरं प्रत्यक्षादेरगोचरत्वात् शास्त्रस्य च कार्यार्थत्वात् संकर्षपर्यन्त एव विचारे वेदार्थपरिसमाप्तौ प्राप्तायां वेदान्तेष्वपि कार्यनिष्ठता समाना,</segment> <segment>ब्रह्मतत्त्वावबोधश्च कार्यम् ;</segment> <segment>अधिकारिनियोगविषयतया अवगमात् ;</segment> <segment>अतः तद्विचाराय शारीरकारम्भः इति,</segment> <segment>तदप्युक्तेन न्यायेन ब्रह्मावगमस्य सिद्धत्वे असिद्धत्वे च कार्यत्वासंभवेन प्रत्युक्तम् ॥</segment>

<segment>अपरं मतम् — सत्यं कार्यविषयो वेदः, न तु तावन्मात्रे; तस्मिन् सति यो योऽर्थोऽवगम्यते स स वेदार्थः, यथा रूपे सति चक्षुषः प्रवृत्तिः,</segment> <segment>न च रूपमात्रं चक्षुषो विषयः, किं तु तस्मिन् सति द्रव्यमपि;</segment> <segment>एवमिहापि वस्तुतत्त्वमपि विषयः ।</segment> <segment>कथम् तत् ? </segment> <segment>उच्यते —</segment> <segment>‘इदं सर्वं यदयमात्मां’ इति  न तावत् सर्वात्मरूपता आत्मन उपदिश्यते ।</segment> <segment>यदि सर्वरूपता आत्मन उपदिश्येत, ततः सर्वस्य अचेतनत्वात् तद्रूपत्वे बोद्धृत्वहानौ बोधकत्वं शब्दस्य हीयेत;</segment> <segment>अतः सर्वस्य आत्मस्वभावता विधीयते ।</segment> <segment>अनात्मस्वरूपविलयेन हि वस्तुनोऽवगतिर्दृष्टा ।</segment> <segment>ननु  अत्र विधिः न श्रूयते;  कल्प्यतां तर्हि  विधिः ।</segment> <segment>किं प्रतीते विध्यर्थे विधिः कल्प्यते ? उत अप्रतीते ?</segment> <segment>यदि प्रतीते कल्प्यते, कल्पनावैर्यथ्यम् ।</segment> <segment>अर्थप्रतीत्यर्थं हि शब्दो मृग्यते । प्रतीतेऽर्थे शब्दं कल्पयता किं कृतं स्यात् ?</segment> <segment>अथाप्रतीत एव विध्यर्थे विधिं कल्पयित्वा ततोऽर्थः प्रतिपत्तव्य इति, अपूर्वं प्रमाणकौशलम् ।</segment> <segment>ननु अश्रूयमाणविधिष्वपि ‘तस्मात् पूषा प्रपिष्टभागोऽदन्तको हि’ इत्यादिषु विधिः कल्पितः ।</segment> <segment>सत्यम् ; युक्तं तत्र पूष्णः पिष्टद्रव्यसम्बन्धः समासाभिहितो न सिद्धो वर्तते, नापि कुतश्चिद्भविष्यतीति; प्रमाणाभावात् ।</segment> <segment>नापि विधिना केनचित् पदैकवाक्यता, येन वपोत्खननादिवत् कथंचिदालम्बनं कल्प्येत;</segment> <segment>अतो निरालम्बनत्वपरिहाराय कार्यपरता कल्प्यत इति ॥</segment> <segment>ननु  इहाप्यात्मपदं चेतनस्य भोक्तुर्वाचकम् ;</segment> <segment>स च नियोज्यत्वान्नियोगमाक्षिपति,</segment> <segment>नैतत् सारम् ;</segment> <segment>नियोगो हि पुरुषविशेषमनाश्रित्य अनुपलब्धो लोके तमाक्षिपेत्  विश्वजिदादिषु ।</segment> <segment>पुरुषः पुनः किं नियोगमन्तरेण नोपलब्धो लोके ?</segment> <segment>येन विधिकल्पना भवेत् ।</segment> <segment>अथापि भवतु नाम विधिः, नासौ धातुना विना केवलो लभ्यते, धातुनैव सह कल्प्यते ।</segment> <segment>कोऽसौ धातुः ?</segment> <segment>यदि तावत् कर्तव्यमिति, तत्र अनात्मस्वभावता न निवृत्ता प्रपञ्चस्य ।</segment> <segment>यथा — ‘अमी पिष्टपिण्डाः सिंहाः क्रियन्तामि’ति पिष्टस्वभावता न निवृत्ता ।</segment> <segment>इतिकर्तव्यता चानिर्दिष्टा;</segment> <segment>तत्र साकाङ्क्षं वचनमनर्थकं स्यात् ।</segment> <segment>अथ ज्ञातव्य इत्यध्याह्रियेत ?</segment> <segment>एवमपि स एव दोषः ;</segment> <segment>अनात्मस्वभावता न निवृत्तेति, अशक्यार्थोपदेशश्च ।</segment> <segment>न हि वस्तु वस्त्वन्तरात्मना ज्ञातुं शक्यते ।</segment> <segment>एवं तर्हि ज्ञातव्य इत्यध्याह्रियेत, तत्र धात्वर्थोनुवादः, प्रत्ययो विधायकः ।</segment> <segment>कुतः प्राप्तेरनुवादः ?</segment> <segment>अभिधानत इति ब्रूमः ।</segment> <segment>एवं तर्हि विधानमनर्थकं, स्वाध्यायकाले एव निष्पन्नत्वात्ज्ञानस्य ।</segment> 

<segment>पुनः कर्तव्यतया चोद्यते, यथा मन्त्रेषु ।</segment> <segment>प्रयोगवचनः तत्र विधायकः इति ।</segment> <segment>इहापि  प्रयोगवचनो विधायकः ?</segment> <segment>ननु  मन्त्रेषु स्वार्थस्यान्यतः सिद्धत्वात् प्रत्ययपरत्वं युज्यते,</segment> <segment>इह तु स्वार्थविधिपराणां शब्दानां प्रत्ययपरत्वं विरुध्यते,</segment> <segment>नैष दोषः ;</segment> <segment>अन्यार्थमपि कृतमन्यार्थं भवति,</segment> <segment>तद्यथा — शाल्यर्थं कुल्याः प्रणीयन्ते, ताभ्यश्च पानीयं पीयत उपस्पृश्यते च; एवमिहापि ।</segment> <segment>यथा पदार्थानां विधायकः शब्दः क्रमस्यापि विधायकः,</segment> <segment>एवं स्वार्थस्य विधायकः शब्दः प्रत्ययस्यापि विधायको भविष्यति ॥</segment>

<segment>तदेतदनिरूपितमिव दृश्यते ।</segment> <segment>कथम् ? मन्त्राः स्वाध्यायविधिनोपादापिताः स्वार्थस्यान्यतः सिद्धत्वात् तं प्रमातुमशक्नुवन्तः प्रमाणत्वात् प्रच्युताः व्रीह्यादिवत् प्रमेयतामापन्नाः श्रुत्यादिप्रमाणैः,</segment> <segment>युक्तं यद्विनियुज्येरन् , विनियुक्ताश्चानुष्ठेयस्यानुष्ठानकाले स्मृत्यपेक्षस्य स्मारकतया गृह्येरन्निति,</segment> <segment>इह तु ‘इदं सर्वं यदयमात्मेति यत् पदसमन्वयनिमित्तं सर्वस्यात्मस्वभावताग्राहिविज्ञानं, तत् स्वविषयस्य अन्यतोऽसिद्धत्वात् प्रमेयपरत्वात् न विधेर्विषयः ।</segment> <segment>अथ विधेर्विषयो न प्रमेयमवगमयितुमलम् ।</segment> <segment>न युगपदुभयं सम्भवति; वैरूप्यप्रसङ्गात् ॥</segment>

<segment>ननु  एवं सति गुणकर्मणां सर्वत्र विधानं निराकृतं स्यात् ।</segment> <segment>न निराकृतं स्यात् ;</segment> <segment>यत्र प्रमाणान्तरसिद्धं गुणकर्मणः कर्मकारकं, तत्र तस्योत्पत्त्याद्यन्यतमं फलं ,</segment> <segment>तद्विधीयते;</segment> <segment>यत्र पुनः प्रमाणान्तरादसिद्धो ज्ञानस्य कर्मभूतो विषयः, स तेनैव प्रमीयमाणो न सिद्धवदुद्देश्यः, येन तदुद्देशेन तत्रातिशयाधानाय ज्ञानं विधीयते ॥</segment> <segment>तस्मादत्र युगपदुभयासम्भवात् भवत्येव वैरूप्यप्रसङ्गः ।</segment> <segment>न च स एव समन्वयः स्वावयवाद्विधेर्विभक्तः कार्यक्षमः ; अवान्तरवाक्यस्य प्रमाणत्वायोगात्  ।</segment> <segment>अथ अर्थवादपदानामिव परस्परतः संसृज्य कञ्चिदर्थमवबोध्य विधिसम्बन्धमनुभवेदित्यभिप्रायः ?</segment> <segment>तदसत् ;</segment> <segment>युक्तमर्थवादपदानि स्वार्थफलरहितानि तत्र पर्यवसानाभावात् फलवदङ्गतामश्नुवीरन्निति,</segment> <segment>इह पुनरपरामृष्टविधिः पदसमन्वयः स्वार्थमवगमयन् निरस्तनिखिलप्रपञ्चावग्रहमपास्तातिशयानन्दनित्यानुभवैकरसं शिवमद्वैतमात्मतत्त्वमवगमयेत् ,</segment> <segment>तत्र कुतो विधिशेषता कृतं कृत्यं प्राप्तं प्रापणीयम् ?</segment> <segment>‘आत्मलाभान्न परं विद्ययते’ इति स्मृतेः ॥</segment> 

<segment>अथ  पुनः शाब्दज्ञानान्न तथा अनुभवः,</segment> <segment>तेन साक्षात्करणाय विधिरिति,</segment> <segment>किं तत् ज्ञानमनुभवाय विधीयते ?</segment> <segment>प्रत्यक्षादीनां तावदगोचरः ; ‘न चक्षुषा गृह्यते’  इत्यादिमन्त्रवर्णात् ।</segment> <segment>शाब्दं च नेष्यते भवता,</segment> <segment>सत्यम्  न शाब्दज्ञानं विधिविकलमनुभवायालं,</segment> <segment>विहितं तु अनुभवहेतुरिति,</segment> <segment>तदयुक्तम् ;</segment> <segment>यत्तावत् स्वाध्यायाध्ययनविधिग्राहितात् पदसमन्वयात् स्वभावतः समुत्पन्नं, तत् तावन्न विधीयते;</segment> <segment>प्रमेयपरतया विधिविषयत्वानुपपत्तेरित्युक्तम् ।</segment> <segment>अथ पुनस्तदेव ज्ञानं सन्तनुयादिति विधीयते,</segment> <segment>तत् कथं लभ्यत उपास्तिध्यायत्योः ज्ञानसन्तानवाचिनोरन्यतरस्याप्युपादानमन्तरेण ?</segment> <segment>नापि ज्ञानेनैव स्वसन्तानो लक्ष्यते; साहचर्याद्यव्यभिचरितसम्बन्धाभावात् ।</segment> <segment>नाप्यभ्यासात् साक्षाद्भावः सिद्धः ।</segment> <segment>नापि श्रूयते, येन तदुद्देशेन ज्ञानसन्तानो विधीयेत  ।</segment> <segment>ननु  किमत्र श्रवणेन ?</segment> <segment>स्वयमेव साक्षात्कारकरणाय पुरुषार्थत्वादभिमुखः पुरुषः ; सिद्धश्च ज्ञानाभ्यासः शास्त्रश्रवणादौ साक्षात्करणे हेतुः,</segment> <segment>यद्येवं  किं विधिना ?</segment> <segment>स्वयमेव पुरुषार्थे निर्ज्ञाते हेतौ प्रवर्तते ।</segment> <segment>यत् पुनः निदर्शनं शाल्यर्थं कुल्याः प्रणीयन्ते इति,</segment> <segment>युक्तं तत्र; प्रत्यक्षत उभयार्थताया उपलभ्यमानत्वात् ,</segment> <segment>इह पुनः निदर्शनं न्यायतः प्रतिपत्तव्यम् ।</segment> <segment>स च न्यायो न युगपत् सम्भवतीत्युक्तम् ।</segment> <segment>यदपीदमुक्तं — पदार्थानां विधायकः शब्दः क्रमस्यापि विधायकः, एवमैकात्म्यस्य प्रतिपादकः समन्वयो विधिविषयमपि ज्ञापयिष्यतीति, तदप्यपेशलम् ।</segment> <segment>यत् तावत् प्रत्येकं प्रयाजादिविधयः, तैः पुनः न तेषामेव विधानम् ।</segment> <segment>नापि ते क्रमशब्दाभिधेयाः ।</segment> <segment>प्रयोगवचनोऽपि प्रयुञ्जानः तानेव प्रयुङ्क्ते ।</segment> <segment>न ते क्रम इत्युक्तम् ॥</segment> 

<segment>न च क्रमो नाम एकान्ततो नास्त्येव; तद्बुद्धिशब्दयोः निरालम्बनत्वप्रसङ्गात्  ।</segment> <segment>तत्र क्रमो नाम वस्तुभूतो धर्मो विद्यत एव ।</segment> <segment>त एव केनचिदुपाधिना वनवत् क्रमबुद्धिशब्दालम्बनं भवेयुः ।</segment> <segment>स्मृतिविज्ञानमेव वा अनुष्ठानकाले यथोपलब्धिपदार्थान् परामृशेत् ।</segment> <segment>सर्वथा अस्ति तावत् एकैकपदार्थालम्बनज्ञानातिरिक्तं ज्ञानान्तरम् ॥</segment> <segment>तच्च एकत्वात् कर्तुः अनेकत्वाच्च पदार्थानां, युगपदनुष्ठानासम्भवादपेक्षितं सन्निहितं च प्रयोगवचनेन गृह्यत इति युक्तम् ।</segment> <segment>न तथेह ज्ञानद्वयमस्ति; यदैकात्म्ये विधिविषयत्वे च वर्तेत ।</segment> <segment>तस्मादिह विधेयाभावाद्विधानाश्रवणादध्याहारे च प्रमाणाभावात् न प्रयोगवचनोऽस्ति, यो मन्त्राणामिव ज्ञानस्यापि पुनः प्रयोगं विधास्यते ।</segment> <segment>तस्मादसदेतत् कार्यविषयोऽपि वेदो वस्तुतत्त्वं अवबोधयति इति ॥</segment> <segment>यत् पुनः निदर्शनं — चक्षू रूपे सति द्रव्यमपि बोधयति एवं कार्ये सति तत्त्वमपि वेदोऽवगमयतीति ।</segment> <segment>युक्तं तत्र यद्यदवबोधयति चक्षुः, तत्र  स्वतन्त्रमेव प्रमाणम् ,</segment> <segment>इह पुनः यत्र तात्पर्यं, तस्य प्रमेयता, न यद्यत् प्रतीयते, तस्य तस्य इति वैषम्यम् ।</segment>

<segment>आह — मा भूद्ज्ञानद्वयं, योऽयमाभिधानिकः प्रत्ययः, स विधिविषय एव भवतु ।</segment> <segment>तस्मिन् विहिते अर्थात् सर्वस्यात्मस्वभावता सिध्यति; सविषयत्वादवगमस्य ।</segment> <segment>एवमपि अविवक्षितोऽर्थः शब्दात् , विवक्षितस्त्वर्थादिति शोभतेतरां वाक्यार्थवित्ता ?</segment> <segment>न च नियोगतः प्रतिपत्तिविधिः वास्तवं संसर्गं गमयति ।</segment> <segment>भवन्ति हि परिकल्पितविषया अपि प्रतिपत्तयश्चोदनालक्षणाः फलवत्यः ‘वाचं धेनुमुपासीते’त्येवमाद्याः ।</segment> <segment>एतदेवात्र युक्तम् ;</segment> <segment>अतत्परस्य प्रत्यक्षादिविरोधे तथाध्यवसायहेतुत्वायोगात् ।</segment> <segment>तस्मात् कार्यनिष्ठे वेदे वस्तुतत्त्वसिद्धिः मनोरथ एव ।</segment> <segment>अतो अहंप्रत्ययावसेय एवात्मा ।</segment> <segment>न तस्य शब्दावसेयमतीन्द्रियं रूपान्तरमस्ति; शब्दस्य तत्र सामर्थ्याभावात् ।</segment> <segment>एवं च सति ‘अयमात्मा ब्रह्म’ ‘एष  त आत्मान्तर्याम्यमृतः’ इति ब्रह्मान्तर्याम्यादिशब्दा अहंप्रत्ययावसेय एवात्मनि कथंचिद्वर्तन्ते ।</segment> <segment>तेन ‘स आत्मा तत्त्वमसि’ इति विद्यमानैरारोपितैश्च गुणैरात्मोपासनं मोक्षफलं च विधीयते इति, युक्तम् ।</segment> <segment>अतः कार्यानुरक्तस्य वेदार्थस्य सम्भवात् तस्य च सर्वात्मना विचारितत्वात् किमपरमवशिष्टम् ?</segment> <segment>यत् ब्रह्मजिज्ञासारम्भं प्रयुञ्जीत,</segment> <segment>उच्यते — स्यादेतदेवम् ,</segment> <segment>यदि सर्व एव वेदार्थो विचार्यत्वेन ‘अथातो धर्मजिज्ञासे’ति उपक्रान्तो विचारितश्च स्यात् , यावता कार्यनिष्ठ एव वेदभागो विचारितो, न वस्तुतत्त्वनिष्ठः ॥</segment> 

<segment>तथा हि — शास्त्रारम्भो व्याख्यातृभिरेवं निरूपितः ।</segment> <segment>कथम् ? धर्मो नाम कश्चित् साधयितुः कालान्तरे श्रेयस्साधनो लोकाख्यप्रमाणाभासोत्थेन ज्ञानेन सामान्यतो विषयीकृतः ।</segment> <segment>तद्विशेषं प्रति विप्रतिपन्नाः परीक्षकाः केचिदग्निहोत्रादिकं धर्ममाचक्षते;</segment> <segment>केचिच्चैत्यवन्दनादिकम् ।</segment> <segment>तत्र अग्निहोत्रादिलक्षण एव धर्मोऽभिप्रेतः ।</segment> <segment>न तत्प्रतिपादकानां वेदवाक्यानां विचारावसरो नापि विवक्षितार्थत्वम् ।</segment> <segment>अतः चैत्यवन्दनादीनामेवान्यतमो धर्मः ।</segment> <segment>तत्प्रतिपादकानां बुद्धादिवाक्यानामेवान्यतमं विचार्यम् ; न वा तदपि ।</segment> <segment>न हि पौरुषेये वाक्ये शब्दशक्त्यनुसारेणार्थः, अपि तु तेन विवक्षितः इत्येवमाशङ्किते धर्माय वेदवाक्यानि विचारयिष्यन् तदर्थविवक्षाविचारावसरप्रदर्शनार्थम् ‘अथातो धर्मजिज्ञासा’ इति सूत्रयामास जैमिनिः ।</segment> <segment>वेदमधीत्य अनन्तरं धर्मजिज्ञासा कर्तव्या, न स्नानं गुरुकुलनिवृत्तिरूपमिति दर्शयितुमिति ।</segment> <segment>एवं स्थिते शास्त्रारम्भे, न सर्ववेदार्थविषयं शास्त्रमिति प्रतीतिः,</segment> <segment>किन्तु धर्मातिरिक्तोऽपि सिद्धरूपो वेदार्थोऽस्ति,</segment> <segment>स च पर्युदस्तो जैमिनिना ;</segment> <segment>न्यायान्तरविषयत्वादिति, गम्यते ॥</segment>

<segment>तत् कथम् ? यत् तावदिदम् उच्यते; धर्मो नाम लोकप्रवादात् सामान्यतः सिद्धः ।</segment> <segment>तस्य स्वरूपप्रमाणयोः विप्रतिपत्तावग्निहोत्रादिरपि वेदार्थो धर्मतया विचारपदवीमुपारोहति;</segment> <segment>यतः तस्यापि विचारावसरो विद्यते, तेन विवक्षितोऽसौ ।</segment> <segment>न चाध्ययनमात्रात् कृतकृत्यता ।</segment> <segment>अतोऽध्ययनानन्तरं न गुरुकुलान्निवर्त्तितव्यं, किन्तु वेदार्थो धर्मः, किं वा अन्य एवेति जिज्ञासामर्हतीति वदितुं धर्मग्रहणं युक्तम् अथातो धर्मजिज्ञासेति, न वेदार्थजिज्ञासेति; यतो न वेदार्थतया ज्ञाने प्रवृत्तिः ।</segment> <segment>यत् पुनः धर्मस्य स्वरूपप्रमाणकथनाय द्वितीयं सूत्रं, तत् वेदप्रमाणको धर्म इति स्यात् किमिदं ‘चोदनालक्षणः’ इति?</segment> <segment>तत् नूनं न सर्वो वेदो धर्म एव कार्यात्मके पर्यवस्यति, कश्चिदस्य भागः कार्यताशून्ये वस्तुतत्त्वेऽपि वर्तते इति मन्यते ॥</segment>

<segment>ननु चोदनाग्रहणस्यान्यदेव प्रयोजनं, ‘चुद प्रेरणे’ इति प्रेरणकर्मणश्चोदनेति रूपम् ;</segment> <segment>ततः प्रेरणात्मको विधिरपुरुषार्थे प्रेरयितुमशक्नुवन् पदान्तराभिहितमपि स्वर्गादिकं भावनाकर्मतामापादयति एकपदोपादानात् संनिहिततरं धात्वर्थं विहायेति कथयितुमिति,</segment> <segment>नैतत् सारम् ,</segment> <segment>अध्ययनविधिरध्ययने माणवकं प्रेरयन् अध्ययनस्य पुरुषार्थरूपार्थावबोधकत्वमनापाद्य न शक्नोति प्रेरयितुम् ; पारम्पर्येणाप्यपुरुषार्थे विधेरपर्यवसानात् ,</segment> <segment>अतः तदर्थं न चोदनाग्रहणम् ; वेदग्रहणेनापि तत्सिद्धेः ।</segment> <segment>अपि च वेदग्रहणमेव युक्तम् ; असन्देहात् ,</segment> <segment>चोदनाग्रहणे हि सन्देहः स्यात् ; लोकेऽपि विद्यमानत्वात् ।</segment> <segment>अथ वेदाधिकरणे ‘वेदांश्चैके सन्निकर्षमि’ति विशेषाभिधानात् वैदिकत्वसिद्धिरिति,  सोऽयमाभाणको लोके ‘पिण्डमुत्सृज्य करं लेढी’ति, सूत्रकारस्याप्यकौशलं प्रदर्शितं स्यात् ।</segment> <segment>ततश्चोदनाग्रहणादचोदनात्मकोऽपि वेदभागोऽभिप्रेत इति गम्यते, येन वेदार्थमात्रस्य धर्मत्वं मा भूदिति चोदनेत्यवोचत् ।</segment> <segment>तदेवं सूत्रकार एव स्वशास्त्रविषयातिरिक्तं वेदभागमविचारितमसूसुचत् ॥</segment>  

<segment>ननु  ‘दृष्टो हि तस्यार्थः कर्मावबोधनम्’ ‘तद्भूतानां क्रियार्थेन समाम्नायः’ ‘आम्नायस्य क्रियार्थत्वात्’ इति च सर्वस्य कार्यार्थत्वं दर्शितं,</segment> <segment>सत्यम् ; तत् प्रक्रमबलात् तन्निष्ठो वेदभाग इति गम्यते, न सर्वत्र ।</segment> <segment>अपि च ‘दृष्टो हि तस्यार्थः कर्मावबोधनमि’ति न सर्वस्य कर्मावबोधनमर्थ उच्यते,</segment> <segment>कथम् ? वेदाध्ययनानन्तरं स्नानविधायकमाम्नायमुपलभ्य वेदस्यानर्थकत्व आशङ्किते ‘अतिक्रमिष्याम इममाम्नायम् , अनतिक्रामन्तो वेदमर्थवन्तं सन्तमनर्थकमवकल्पयेम ; दृष्टो हि तस्यार्थः कर्मावबोधनम्’ इत्यर्थसद्भावः प्रदर्शितो नार्थान्तरासद्भावः ।</segment> <segment>सोऽयमयोगव्यवच्छेदो नान्ययोगव्यवच्छेदः ।</segment> <segment>कर्मशब्देन धर्म एव कार्यत्वादभिहितः ;</segment> <segment>यतः तदवबोधप्रवृत्तो वेदस्यार्थवत्त्वं मृगयते,</segment> <segment>किं वेदस्यार्थो विद्यते ? न वा ?</segment> <segment>स च धर्मत्वेनावगन्तुं शक्यते ? न वा इति ?</segment> <segment>तस्मात् न कर्मावबोधनमेव वेदार्थोऽभिप्रेतो भाष्यकृतः ।</segment> <segment>यत् पुनः ‘आम्नायस्य क्रियार्थत्वादानर्थक्यमतदर्थानामि’ति, तत्र यद्यानर्थक्यमर्थाभावः,</segment> <segment>तदसत् ; यतः एवमेवभूतार्थमनुवदन्तीति दर्शितोऽर्थः ।</segment> <segment>अथ निष्प्रयोजनत्वम् ;</segment> <segment>स्वाध्यायाध्ययनविधिर्निष्प्रयोजनमक्षरमात्रमपि न ग्राहयतीति,</segment> <segment>भवतु ‘सोऽरोदीतित्यादीनाम् ; अपुरुषार्थप्रतिपादकत्वात् एकवाक्यत्वात् पृथक्कार्यकल्पनानुपपत्तेः, कल्पयितुं चाशक्यत्वात् ।</segment> <segment>यानि पुनः अपास्ताशेषाशिवमात्मानमनुभवपर्यन्तम् अवबोधयन्ति वाक्यानि, तान्यनवद्यप्रयोजनत्वाद्भवन्तितरामेव प्रयोजनवन्ति ।</segment> <segment>अतः स्वयमपुरुषार्थत्वात् तदर्थोपकारितया कथञ्चित् पुरुषार्थस्तावकत्वेन प्रयोजनवत्त्वमुक्तं,</segment> <segment>न सर्वस्यैवाक्रियार्थत्वेन आनर्थक्यमाशङ्क्य क्रियार्थत्वेनार्थवत्वमुक्तम् ।</segment> <segment>तथा च तद्विधान्येव तत्र वाक्यान्युदाहृतानि ॥</segment>

<segment>यदपि केचित् — शास्त्रप्रस्थानमन्यथा वर्णयन्ति ।</segment> <segment>न हि किलैवं शास्त्रं प्रस्थितं, किं वेदलक्षणो धर्मः ? उत बुद्धवाक्यादिलक्षणः ? इति ।</segment> <segment>किं तर्हि ? अधीतवेदस्य योऽर्थोऽवगतः, तत्रैव विप्रतिपत्तयः सन्ति, किमयमसौ ? उतायम् इति ?</segment> <segment>तन्निराकरणार्थः शास्त्रारम्भः इति ॥</segment> <segment>तत्रापि न निखिलवेदार्थविचारप्रतीतिः ।</segment> <segment>तत् कथम् ? तथा सति ‘अथातो वेदार्थजिज्ञासा’ इति स्यात् ; यतो न धर्म इति कृत्वा विचारः, किन्तु वेदार्थ इति,</segment> <segment>सत्यं , तथापि शास्त्रकाराणां पुरुषार्थसिद्ध्यर्थं शास्त्रप्रणयनं , ततश्च पुरुषार्थकथनार्थं धर्मग्रहणमिति ।</segment> <segment>एवं तर्हि धर्म इत्येव कृत्वा विचारो भवतु; तस्य पुरुषार्थत्वात् संदिग्धत्वाच्च ।</segment> <segment>तथा च उत्तरमपि सूत्रमनुगुणं भवति ‘चोदनालक्षणोऽर्थो धर्मः’ इति धर्मस्वरूपविप्रतिपत्तिनिरासपरं ;</segment> <segment>इतरथा वेदार्थविप्रतिपत्तौ तन्निरासार्थं  ‘चोदनालक्षणो वेदार्थः’ इति स्यात् ,</segment> <segment>यतो न धर्मग्रहणे सति वेदार्थविप्रतिपत्तिः शक्या निराकर्तुम् ।</segment> <segment>कथम् ? यत् तावत् चोदनालक्षणो योऽर्थः, स धर्म इति धर्मत्वं ज्ञाप्येत, तदा स एव वेदार्थो नान्य इति न लभ्यते ।</segment> <segment>अथ  पुनः स धर्म इति नामनामिसम्बन्धो विधीयते,  तदप्रक्रान्तम् ; निष्प्रयोजनम् , अतिप्रसङ्गश्च आपद्येत ॥</segment>

<segment>अथापि कथंचित् धर्मशब्देन वेदार्थ एवोच्यते इति कल्प्येत,</segment> <segment>तथा सति चोदनालक्षणो वेदार्थो नार्थवादादिलक्षणः, इति सिद्धप्रामाण्यवेदार्थविचारोऽयं स्यात् , उत्तरलक्षणवत् ।</segment> <segment>तत्रानन्तरं प्रामाण्यप्रतिपादनं न युज्येत ॥</segment> <segment>‘वृत्तं प्रमालक्षण’मिति च मन्त्रार्थवादेषु च कार्यार्थत्वे विप्रतिपत्तिः न स्यात् ।</segment> <segment>सा चोत्तरत्रैव निरस्यते ।</segment> <segment>अतः पूर्वोक्तेन न्यायेन कार्यनिष्ठ एव वेदभागो विचार्यतया प्रक्रान्तो विचारितश्च, न वस्तुनिष्ठः ; इत्यतो वस्तुतत्त्वनिष्ठं वेदभागं विचारयितुमिदमारभ्यते ।</segment>

<segment>इति परमहंसपरिव्राजकादिश्रीशङ्करभगवद्पादान्तेवासिवरश्रीपद्मपादाचार्यकृतौ
पञ्चपादिकायां जिज्ञासासूत्रावतरणं नाम द्वितीयवर्णकं समाप्तम्॥</segment>  