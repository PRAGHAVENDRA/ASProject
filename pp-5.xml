<segment>पञ्चमं वर्णकम्</segment>
<segment>‘ब्रह्म जिज्ञासितव्यमि’त्युक्तमिति ब्रह्मज्ञानकामेनेदं शास्त्रं श्रोतव्यमित्युक्तमित्यर्थः ।</segment> 
<segment>यदैवेदमित्युक्तं  तदैव ब्रह्मणो लक्षणं प्रमाणं युक्तिः साधनं प्रयोजनमिति सर्वं व्याख्येयत्वेन प्रतिज्ञातम् ।</segment> <segment>तत्र स्वरूपस्याभ्यर्हितत्वात् तत् प्रथमं वक्तव्यम् ।</segment> <segment>किं लक्षणं पुनस्तद् ब्रह्मेति अत आह भगवान् सूत्रकारः जन्माद्यस्य यत इति ॥</segment>
<segment>युक्तिरपि लक्षणनिर्णयेऽर्थात् सूत्रितैव ।</segment> <segment>जन्म उत्पत्तिः आदिरस्येति तद्गुणसंविज्ञानो बहुव्रीहिरिति पदच्छेदः पदार्थः पदविग्रह इत्येतत्  त्रितयमपि व्याख्यानाङ्गं संपादयति ।</segment> <segment>तद्गुणसंविज्ञाने प्रयोजनमाह — जन्मस्थितिभङ्गं समासार्थ इति ॥</segment> <segment>तृतीयलिङ्गनिर्देशात् संहतिप्रधानं समासार्थः ।</segment> <segment>ननु आदिः पूर्वकालकोटिमतो भवति,</segment> <segment>तदभावे प्रपञ्चस्य को नामाऽऽदिः ? इत्याशङ्क्याह — जन्मनश्चादित्वं श्रुतिनिर्देशापेक्षं वस्तुवृत्तापेक्षं चेति ॥</segment> <segment>यदनेन सूत्रेण लक्षितं ब्रह्म, तत्स्वरूपकथनपरं वाक्यम् ।</segment> <segment>तत्रादौ जन्म निर्दिष्टमिति तस्यादित्वम् ।</segment> <segment>वस्तुस्वभावापेक्षमपि ।</segment> <segment>न हि वस्तु प्रलीय तिष्ठति । स्थित्वा वा जायते ।</segment> <segment>नापि जनित्वैव प्रलीयते; क्षणिकत्वनिराकरणात् ।</segment> <segment>अतो जनित्वा स्थित्वा प्रलीयते ।</segment> <segment>एवमनादिरयं प्रपञ्चः ।</segment> <segment>‘अस्य’ इति भाष्येण पदभागस्येदमः प्रकृतिमात्रस्यार्थनिर्देशः ।</segment> <segment>तथाहि सर्वत्र सर्वनामप्रक्रमादिकारणान्तरबलेन कतिपयाभिधेयपरं,</segment> <segment>तदभावे स्वमहिम्ना प्रमाणविषयमात्राभिधायकं,</segment> <segment>तेनाह प्रत्यक्षादिसन्निधापितस्य धर्मिण इदमा निर्देश इति ॥</segment> <segment>षष्ठी जन्मादिधर्मसम्बन्धार्थेति ।</segment> <segment>सर्व एवेह सम्बन्धः संभवति,</segment> <segment>न तद्विशेष आदरणीय इति कथयति ।</segment> <segment>यत इति कारणनिर्देश इति प्रकृतित्वनिबन्धना हि पञ्चमी,</segment> <segment>नान्यनिबन्धनेति दर्शयति ॥</segment>
<segment>अस्य जगतः इत्यादिना भाष्येण लक्ष्यस्य ब्रह्मणः स्वरूपलक्षणं कथयितुमुपक्रमते ।</segment> <segment>द्विविधं हि लक्षणम् उपलक्षणं विशेषलक्षणं च ।</segment> <segment>तत्रेदं लक्षणं प्रपञ्चधर्मत्वात् पृथग्भूतमेव कारणमुपलक्षयति न विशेषणत्वेन ।</segment> <segment>अतः पृथक् स्वलक्षणकथनम् ।</segment> <segment>नामरूपाभ्यां व्याकृतस्येति ॥</segment> <segment>कार्यप्रपञ्चं केचित् स्वप्रक्रियानुसारेण विभजन्ति, तद्व्युदासाय प्रसिद्धार्थानुवादश्रुतिबलेन द्वैराश्यं कृत्वाऽऽह — नामरूपाभ्यामिति ॥</segment> <segment>इत्थंभावे तृतीया ॥</segment> <segment>व्याक्रियमाणं हि वस्त्वभिधेयरूपं स्वनामगर्भं विकल्पपूर्वमेव व्याक्रियत इति स्वसंवेद्यमेतत् ।</segment> <segment>अनेककर्तृभोक्तृसंयुक्तस्येति ॥</segment> <segment>कर्तृत्वभोक्तृत्वमपि नामरूपात्मकत्वात्प्रपञ्चानुयायीति दर्शयति — प्रतिनियतदेशकालनिमित्तक्रियाफलाश्रयस्येति ॥</segment> <segment>प्रतिकर्मफलोपभोगे नियतो देशः स्वर्गफलस्य मेरुपृष्ठं, ग्रामादिफलस्य भूमण्डलम् ।</segment> <segment>कालोऽपि स्वर्गफलस्य देहपातादूर्ध्वं, पुत्रफलस्य बालभावात् ।</segment> <segment>निमित्तमपि उत्तरायणादिमरणस्य ।</segment>
<segment>मनसाऽप्यचिन्त्यरचनारूपस्येति ॥</segment> <segment>न ह्यर्वाग्दर्शी क्वचिद्बहिर्लोकसन्निवेशप्रकारमध्यात्मं च प्रतिनियतार्थक्रियासमर्थावयवशिराजालसन्निवेशं निरूपयितुमपि समर्थः, किं पुनर्विरचयितुम् ॥</segment> <segment>जन्मस्थितिभङ्गं यतः सर्वज्ञात् सर्वशक्तेः कारणाद् भवति, तद् ब्रह्मेति वाक्यशेष इति  साकाङ्क्षस्य सूत्रवाक्यस्याकाङ्क्षितपदपूरणम् , उपलक्षितब्रह्मस्वरूपं लक्षणं च दर्शयति ॥</segment>
<segment>ननु  अन्येऽपि परिणामादयो भावविकाराः सन्ति, ते किमिति न संगृह्यन्ते ?  इत्याशङ्क्याह — अन्येषामपीति ॥</segment> <segment>न क्वचिद्वस्तुनो ह्यवस्थाविशेषो विनाशरहितः,</segment> <segment>नाप्यनिर्वृत्तजन्मनोऽस्थित स्वभावस्य विनाशः ।</segment> <segment>अतस्त्रिष्वेवान्तर्भावान्न पृथगुपन्यासस्तेषाम् ।</segment> <segment>ननु षड् भावविकारा इति नैरुक्ताः ।</segment> <segment>तेषां ग्रहणेऽन्तर्भावोक्तिप्रयासोऽपि परिहृतः स्यादित्याशङ्क्याह — यास्कपरिपठितानां तु जायतेऽस्तीत्यादीनामिति ॥</segment> <segment>पृथिव्यप्तेजःसु जगद्रचनारूपस्थितेषु तन्मयानामेव ते सम्भाव्यन्ते ।</segment> <segment>ततस्तद्ग्रहणे तेषामेव ब्रह्मत्वेन लक्षितत्वाशङ्का स्यात् ,</segment> <segment>न च तद्युक्तम् ;</segment> <segment>अतः सूत्रार्थवत्त्वाय श्रुतिनिर्दिष्टा एवोत्पत्त्यादयो गृह्यन्ते; तदर्थनिर्णयार्थत्वात्सूत्राणाम्।</segment> <segment>अतो यदवष्टम्भो विश्वो विवर्तते प्रपञ्चः, तदेव मूलकारणं ब्रह्मेति सूत्रार्थः ॥</segment>
<segment>ननु श्रुतिनिर्दिष्टग्रहणे सूत्रमर्थशून्यं स्यात् ;</segment> <segment>न हीमां पृथिवीं जायमानां पश्यामः, नापो न तेजः, कथं सिद्धवल्लक्षणत्वोनोपादीयेतेति ?</segment> <segment>उच्यते,</segment> <segment>तेजसस्तावदरणिनिर्मथनादिषु दृश्यते जन्म,</segment> <segment>इन्धनापाये विनाशः ।</segment> <segment>अपामपि चन्द्रकान्तादिषु जन्म, क्रमेण च शोषः ।</segment> <segment>पृथिव्या अप्यवयवसंयोगविभागदर्शनात् तन्निमित्तौ जन्मविनाशावनुमीयेते ।</segment> <segment>दृश्येत चाद्याऽप्यवयवसंयोगविभागकृतौ पृथिव्येकदेशस्य जन्मविनाशौ ।</segment> <segment>वाय्वाकाशकालदिशामपि ‘यावद्विकारं तु विभागो लोकवदि’ति वक्ष्यमाणेन न्यायेन स्त एव जन्मविनाशौ ।</segment> <segment>न यथोक्तविशेषणस्येत्यादिना  भाष्येण युक्तिरपि ब्रह्मस्वरूपनिर्णयायानेनैव सूत्रेण तन्त्रेणावृत्त्या वा जन्माद्यस्य यतः  सम्भवतीति सूत्रितेति दर्शयति ।</segment> <segment>अस्य जगतो नामरूपाभ्यां व्याकृतस्येत्याद्यभिहितविशेषणचतुष्टयस्य, यथोक्तविशेषणमीश्वरं मुक्त्वेति  सर्वज्ञं सर्वशक्तिं विहाय नान्यतः परपरिकल्पितात् प्रधानादेरचेतनात् , चेतनादपि परिच्छिन्नज्ञानक्रियाशक्तेः संसारिणो हिरण्यगर्भात् उत्पत्त्यादि सम्भावयितुमपि शक्यम् ॥</segment>
<segment>अचेतनात्तावदचेतनत्वादेवानुपपन्नम् ।</segment> <segment>चेतनादपि; परिच्छिन्नज्ञानक्रियाशक्तित्वात् ।</segment> <segment>अभावात् पुनर्नाचेतनत्वादेव केवलादनुपपत्तिः,</segment> <segment>अपि तु निरुपाख्यत्वादतीतकल्पसंस्काराभावात् ,</segment> <segment>पूर्वकल्पैकरूपो वर्तमानोऽपि कल्प इति प्रमाणाभावात् ,</segment> <segment>सर्व एव व्यवहारो यादृच्छिक इति न क्वचित् कश्चिन्नियमोऽभविष्यत् ।</segment> <segment>न च स्वभावतः विशिष्टदेशकालनिमित्तोपादानादिति ॥</segment> <segment>स्वभावो नामान्यानपेक्षः ।</segment> <segment>तेनापेक्षैवानुपपन्ना, कुतो नियमसम्भवः ?</segment> <segment>अतो युक्त्याऽपि वस्त्वन्तरस्य कारणत्वसम्भावनानिराकरणेन पारिशेष्यात्पूर्वोक्तविशेषण ईश्वर एव कारणमिति सिद्धम् ॥</segment>
<segment>एतदेवानुमानमिति ॥</segment> <segment>येयं युक्तिरभिहिता यथोक्तविशेषणमीश्वरं मुक्त्वा नान्यतो जगतो जन्मादि सम्भवतीति,</segment> <segment>एतदेव स्वतन्त्रमनुमानमीश्वरसिद्धौ सर्वज्ञत्वसर्वशक्तित्वसिद्धौ च तस्य प्रमाणम् ,</segment> <segment>किं वेदवाक्यैः ?  इतीश्वरकारणिनः कणादप्रभृतयो मन्यन्ते ।</segment> 
<segment>जन्मादिसूत्रलक्षितान्यपि वाक्यानि ‘यतो वा इमानि भूतानि जायन्ते’ इत्यादीनि परार्थानुमानवाक्यसमानि दृश्यन्त इति वदन्तः।</segment>
<segment>नन्विहापि तदेवेपन्यस्तमिति ॥</segment> <segment>यथा धूमविशेषस्यागरुसम्भवत्वं, तथा प्रपञ्चसन्निवेशविशेषस्य सर्वज्ञत्वादिगुणकारणकत्वमिति ।</segment> <segment>न वेदान्तवाक्यग्रथनार्थत्वात् सूत्राणामिति ॥</segment> <segment>सत्यं तदेवोपन्यस्तमुपकरणत्वेन,</segment> <segment>न तत्र तात्पर्यं,</segment> <segment>तात्पर्यन्तु वेदवाक्यग्रथने ।</segment> <segment>तदेव प्रपञ्चयति वेदान्तवाक्यानीति ॥</segment> <segment>समन्वयसूत्रप्रमुखोपात्तैः शब्दशक्त्यनुसारिभिर्न्यायैर्वाक्यानां ब्रह्मणि तात्पर्याध्यवसाननिर्वृत्ता ब्रह्मावगतिः नानुमानादिप्रमाणान्तरनिर्वृत्ता ।</segment> <segment>सत्सु तु वेदान्तवाक्येषु तदविरोध्यनुमानमपि प्रमाणं भवन्न निवार्यते;</segment> <segment>श्रुत्यैव सहायत्वेन तर्कस्याप्यभ्युपेतत्वात् ॥</segment> <segment>तथा हि ‘श्रोतव्यो मन्तव्यः’ इति श्रुत्या यथा श्रवणं ब्रह्मावगतिहेतुरनूद्यते, तथा मननस्यापि सिद्धवदनूद्यमानत्वात् ।</segment> <segment>तथाऽपरा श्रुतिः ‘पण्डितो मेधावी’त्यादिः ‘आचार्यवान् पुरुषो वेदे’ति पुरुषबुद्धिसाहाय्यमात्मनो दर्शयति ।</segment> <segment>यदाचार्येण श्रुत्यनुसारिणा स्फटिकादिनिदर्शनेन शिष्येभ्यः प्रत्ययदार्ढ्यापादनं, तदाचार्यवान् पुरुषो वेदेत्यनूद्यते ।</segment> <segment>न धर्मजिज्ञासायामिवेत्यादिना युक्तिसाहाय्यापेक्षणे कारणमाह । श्रुत्यादय इति ॥</segment> <segment>श्रुतिः पदान्तरनिरपेक्षः शब्दः ।</segment> <segment>आदिशब्देन लिङ्गवाक्यादयः शब्दप्रकारा गृह्यन्ते ।</segment>
<segment>न त एव ब्रह्मणि प्रमाणं, किन्त्वनुभवादयोऽपि ।</segment> <segment>तत्र हेतुमाह — अनुभवावसानत्वाद् भूतवस्तुविषयत्वाच्च ब्रह्मज्ञानस्येति ॥</segment> <segment>सिद्धे वस्तुनि सम्भवत्यनुभवः,</segment> <segment>तदवसाना आकाङ्क्षा निवृत्तिर्यतः ।</segment> <segment>ननु धर्मजिज्ञासायां विनाऽप्यनुभवेन शब्दशक्त्यनुसरणमात्रेणैव निराकाङ्क्षं फलपर्यन्तं ज्ञानं भवति,</segment> <segment>न तर्कगन्धमप्यपेक्षते,</segment> <segment>तथेहापि स्यात् ;</segment> <segment>प्रमाणत्वाविशेषाद्वेदान्तवाक्यानाम् , इत्याशङ्क्य विशेषमाह — कर्तव्ये हि विषय इत्यादिना ब्रह्मज्ञानमपि वस्तुतन्त्रमेव भूतवस्तुविषयत्वादित्यन्तेन भाष्येण ॥</segment> <segment>कथम् ?</segment> <segment>कर्तव्यं हि कर्तव्यत्वादेवासिद्धस्वभावं नानुभवितुं शक्यमिति न तदाकाङ्क्षा,</segment> <segment>इह तु सिद्धस्य साक्षाद्रूपेण विपर्यासगृहीतस्य सम्यग्ज्ञानेन साक्षात्करणमन्तरेण न मिथ्याज्ञानोदयनिवृत्तिः;</segment> <segment>द्विचन्द्रादिषु तथा दर्शनात् ।</segment> <segment>न हि कर्तव्यसिद्धार्थनिष्ठयोः प्रमाणत्वसाम्यादवबोधनप्रकारेऽपि साम्यम् ।</segment> <segment>यदि स्यात् , पुरुषेच्छावशनिष्पाद्यमपि स्यात् ।</segment> <segment>ततो विधिप्रतिषेधविकल्पसमुच्चयोत्सर्गापवादबाधाभ्युच्चयव्यवस्थितविकल्पादयोऽपि प्रसज्येरन् ।</segment> <segment>न वस्तुनि युक्तमेतत् ; निःस्वभावत्वप्रसङ्गात् ।</segment> <segment>तथा चैकस्मिन् वस्तुनि स्थाणुः पुरुषो वेति विकल्पः,</segment> <segment>न वैकल्पिकद्रव्यत्यागवद् सम्यग्ज्ञानं भवति स्थाणुरेवेति निश्चितैकार्थता परमार्थे ।</segment> <segment>यतो वस्तुस्वभावपरतन्त्रं सिद्धवस्तुज्ञानं, न ज्ञानपरतन्त्रं वस्तु ।</segment> <segment>यदि स्यात् , शुक्तिरजतमपि तथा स्यात् ।</segment> <segment>कर्तव्यज्ञानं पुनर्वैपरीत्येऽपि सम्यगेव; ‘योषा वाव गौतम अग्निरि’त्यादिषु दर्शनात् ।</segment> <segment>तत्रेवं सति ब्रह्मज्ञानमपि वस्तुतन्त्रमेव भूतवस्तुविषयत्वात्  ।</segment> <segment>अतो युक्तो युक्तेरनुप्रवेशः,</segment> <segment>अनुभवापेक्षा च नेतरत्र ॥</segment>
<segment>अपरः परिचोदयति ननु भूतवस्तुविषयत्व इत्यादिना ॥</segment> <segment>अयमभिप्रायः — भूतत्वात् युक्तेरपि चेदनुप्रवेशः,</segment> <segment>तथा सति किं वेदवाक्यैर्विचारितैः ?</segment> <segment>यथाहुरीश्वरकारणिनः, तथा भवतु पूर्वसूत्रेण प्रतिज्ञानिर्देशोऽनेन च हेत्वभिधानमिति।</segment> <segment>उत्तरमाह — नेन्द्रियादिविषयत्वेन सम्बन्धग्रहणादित्यादिना ॥</segment> <segment>इन्द्रियाणि प्रपञ्चमात्रं गृह्णन्ति, न तत्कारणम् ।</segment> <segment>यदि तद्ग्रहणमपि स्यात् , नानुमानोपन्यासेन कृत्यमस्ति ।</segment> <segment>सामान्यतोदृष्टमपि न प्रमाणमतीन्द्रिये ब्रह्मणि,</segment> <segment>अत उपसंहरति — तस्माज्जन्मादिसूत्रं नानुमानोपन्यासार्थं,</segment> <segment>किं तर्हि ?</segment> <segment> वेदान्तवाक्यप्रदर्शनार्थमिति ॥</segment> <segment>युक्तिमपि तदुपकरणां तदर्थानुभवप्रयोजनां सूचयतीत्युक्तम् ॥</segment>
<segment>नन्वेवं सति  कथं युक्तिरब्रह्मविषया सती तद्विषयाणां वाक्यानामुपकरणं भवति ?</segment> <segment> उच्यते,</segment> <segment>ब्रह्मपरेषु मृदादिदृष्टान्तेर्युक्तस्य उपन्यस्यन्ते ।</segment> <segment>ताश्च विधिप्रतिषेधवाक्ययोः प्रवर्तकत्वनिवर्तकत्वाकाङ्क्षितस्तुतिनिन्दार्थवादवत् स्वरूपवाक्यस्य फलपर्यन्तापेक्षितसम्भावनार्थवादतां प्रतिपद्यमानास्तत्र श्रुतिसाहाय्ये वर्तन्त इत्युच्यते ।</segment> <segment>किंपुनस्तद् वेदवाक्यं यत् सूत्रेणेह लिलक्षयिषितमिति ॥</segment> <segment>सर्वत्र वेदान्तवाक्ये ब्रह्मपदस्याप्रसिद्धत्वान्न स्वार्थं विशेष्यत्वेन विशेषणत्वेन वा वाक्यार्थे समर्पयितुमलमित्याक्षिपति ।</segment> <segment>येषां वेदान्तवाक्यानां येन संनिवेशक्रमेण ब्रह्मप्रतिपादने समन्वयः स्वाध्यायपदे स्थितः, तल्लक्षणार्थं सूत्रद्वयमिति ।</segment>
<segment>तथैवोदाहणमाह — भृगुर्वै वारुणिरिति ।</segment> <segment>अथशब्दोपात्तन्यायेन प्रथमसूत्रस्योदाहरणं — ‘यतो वा इमानि भूतानी’ति जन्मादिसूत्रस्य ।</segment> <segment>कथम् ?</segment> <segment>पूर्वोक्तेन न्यायेन पृथिव्यादीनां जन्मादिदर्शनात् तत्कारण एकत्वनानात्वयोरन्यतरावगमे प्रमाणाभावाद् बुद्धिमत्कारणपूर्वतामात्रे प्रतिपन्ने ‘यतो वा इमानी’ति कारणस्यैकवचननिर्देशात्तदर्थमात्रस्यैव विधित्सितत्वादर्थात्सर्वज्ञं सर्वशक्तिजगत्कारणमिति कारणविशेषो वाक्यादवगम्यते ।</segment> <segment>पुनस्तद्विजिज्ञासस्वेत्यनूद्य तद् ब्रह्मेति तत्र ब्रह्मशब्दप्रयोगाद् बृहत्यर्थान्वयेन सर्वतोऽनवच्छिन्नस्वभावं जगत्कारणं ब्रह्मपदार्थ इति गम्यते ।</segment> <segment>तस्य च निर्णयवाक्यमानन्दाद्ध्येव खल्विति ॥</segment>
<segment>प्रसिद्धावद्योतकेन हिशब्देन संयुक्तमानन्दावद्योतकमुपपद्यते ।</segment> <segment>अनानन्दात्मके हि जगत्कारणे ब्रह्मशब्दप्रयोगो न युज्यते ।</segment> <segment>न हि तस्योपेक्षणीये विषये स्वार्थप्रक्षेपेण वृत्तिः समञ्जसा ।</segment> <segment>तस्माद् ब्रह्मपरे वाक्ये जन्मादिधर्मजातस्योपलक्षणत्वाद् ब्रह्मसंस्पर्शाभावात् सर्वज्ञं सर्वशक्तिसमन्वितं परमानन्दं ब्रह्मेति जन्मादिसूत्रेण ब्रह्मस्वरूपं लक्षितमिति सिद्धम् ॥</segment>
<segment>इति परमहंसपरिव्राजकादि-श्रीशङ्करभगवत्पादान्तेवासिवर-श्रीपद्मपादाचार्यकृतौ पञ्चपादिकायां जन्माद्यधिकरणं नाम पञ्चमवर्णकं समाप्तम्॥</segment>