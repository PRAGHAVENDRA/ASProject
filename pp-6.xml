<segment>षष्ठं वर्णकम्</segment>
<segment>अयमपरः प्रपञ्चकारणस्य ब्रह्मणः सर्वज्ञत्वे हेतुः ।</segment>
<segment>अनेकनानाविधविषयविद्यास्थानोपबृंहितस्य वेदाख्यस्यापि शास्त्रस्य प्रपञ्चान्तःपातित्वात्</segment>
<segment>तत एव जन्म ।</segment>
<segment>न च तेनाविषयीकृतस्य सद्भावे प्रमाणमस्ति । अतः सर्वविषयत्वात्सर्वज्ञं तत् । कल्पप्रत्ययप्रयोगो भाष्ये बोद्धृत्वाभावादीषदपरिसमाप्त्या । ततश्च कारणं तद्विषयादप्यधिकतरग्रहणसमर्थं गम्यते ।</segment>
<segment>दृश्यते ह्यद्यापि शास्त्रकाराणां तथाभावः ।</segment>
<segment>ननु  एवं सति बुद्धिपूर्वत्वात्सापेक्षं स्यात् ।</segment>
<segment>न स्यात् ; ब्रह्मवदनादित्वात् ।</segment> 
<segment>कूटस्थनित्यत्वाच्च ॥</segment>
<segment>कथं पुनस्ततो जन्म ?</segment>
<segment>तत्परतन्त्रत्वात् ,</segment>
<segment>रज्जुसर्पवत् ।</segment>
<segment>तथा च श्रुतिः ‘निःश्वसितमेतदि’ति । यथाऽपेक्षारहितैव लोके निःश्वासप्रवृत्तिः, तथाऽस्यापीति न सापेक्षतादोषः ॥</segment>
<segment>ननु  एवं सति कथं सर्वज्ञता ?</segment>
<segment>तस्यैव ज्ञानशक्तिविवर्तात्मकत्वाद् नामप्रपञ्चस्य ।</segment>
<segment>रूपप्रपञ्चस्यापि तदाश्रित्य विवर्तनात् तज्जन्मता;</segment>
<segment>नासतः प्रादुर्भावात् ॥</segment>
<segment>इति परमहंसपरिव्राजकादि-श्रीशङ्करभगवत्पादान्तेवासिवर-श्रीपद्मपादाचार्यकृतौ पञ्चपादिकायां ब्रह्मणः सर्वज्ञत्वनिरूपणं नाम षष्ठं वर्णकं समाप्तम् ॥</segment>
 